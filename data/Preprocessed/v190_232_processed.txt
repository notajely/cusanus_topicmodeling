154rb «Credentes signati estis Spiritu promissionis Sancto, qui est pignus hereditatis nostrae, in red¬emptionem acquisitionis, in laudem gloriae eius.» Ad Ephesios 1. Possumus verba thematis intelligere quod vere credentes sunt signati spiritu. Nam multa signa enarrat Marcus, quae sequebantur creden¬tes. Faciebant enim miracula, daemonia eicie¬bant, super aegros manus imponebant, et bene habebant, et plura de hiis, Marci ultimo. Fuit autem promissus spiritus credentibus. Credentes enim baptizabantur Spiritu Sancto. Et quia pro¬missus spiritus advenit in credentes, et hoc com¬pertum est ex signis et miraculis, quae erant per Christum praedicta, unde ex quo credentes pro¬missum spiritum in donis certis assequebantur, tunc haec virtus ex alto, qua induebantur cre¬dentes, ut Lucas habet, est arra assecutionis he¬reditatis. Interpres posuit pignus in locum arrae; melius diceretur arra. Inceperunt enim fideles uti aliqualiter possessione promissionis, quando ve¬rificatum est id, quod de spiritu fuit promissum. Ut si Paulus diceret: ex fide Iesu donum virtutis ex alto credentes assecuti sunt et iam sunt sub¬arrati, quod in redemptionem acquisitionis here¬ditatis in laudem gloriae eius, qui eos per san¬guinem redemit, pervenerunt. Sic Christus aiebat Iohannis 7, quo modo ‹flumina aquae vivae flue¬re deberent de ventre credentis›. Et hoc dicebat «de Spiritu, quem accepturi erant 154va credentes in eum», ut ait evangelista. Unde flumina vivae aquae si fluere debent de thesauro abscondito in ventre seu memoria credentis, ut non solum vi¬vat ipse, sed etiam ita abundanter vivat, quod vita ab eo quasi a fonte flumen effluat, quemad¬modum se Christus dixit venisse, ‹ut abundan¬tius vitam habeant›, tunc constat quo modo spi¬ritus Iesu, quem credentes accipiunt, est, ut ait apostolus, in credentibus idem ipse spiritus, qui in Iesu, quem Iesum ait non in animam viven¬tem uti Adam factum, sed in spiritum vivifican¬tem. Si igitur spiritum Iesu accipimus, qui non sinebat ipsum mortis nexibus teneri, cum esset aeternaliter vivificans, pignus seu arram habe¬mus, ex quo eodem spiritu signati sumus, quod et nos resurgemus. Convivificabit enim eius in¬habitatio mortalia corpora nostra, ut ait Paulus. Docet autem Paulus loco thematis quo modo signati sunt Ephesiani Spiritu Sancto dicens quod quando ipsi audiverunt verbum veritatis evangelium salutis et crediderunt, tunc signati sunt spiritu promissionis. Evangelium promittit vitam aeternam, et credentibus donatur spiritus Iesu vivificans, qui potest promissionem adim¬plere, quasi credens promissis evangelii con¬trahat cum Deo, quod si ipsum colat prout in evangelio mandatur, quod tunc assequatur he¬reditatem filiorum Dei. Et in hoc contractu pacta habent, quod homo suum spiritum det Deo, quod fit, quando a propria libertate rece¬dit et subicit se mandatis Dei in evangelio com¬prehensis, et e converso Deus det homini cre¬denti de suo spiritu, qui est spiritus amoris, cum Deus sit caritas, ut sic in caritate serviat Deo suo. Unde caritas, quae tunc diffunditur per ani¬mam rationalem, est ex praesentia spiritus Dei, qui caritas est, ut ait Paulus caritatem diffundi in corda per Spiritum Sanctum a Deo datum. Considerandum est etiam, quod Spiritus Sanc¬tus venit cum gaudio. Dicit enim Christus, quod apostoli gaudebunt in eius adventu. Nam venit ut ostensor et revelator eius, quod per spiritum humanum appetitur et tamen per hominem ignoratur, – nos enim ‹nescimus quid petamus, sed Spiritus in nobis est ingemiscens gemitibus inenarrabilibus› – quia caret pane vitae, quem etsi numquam vidit, tamen 154vb penitus ipsum non ignorat, alias eo invento non adeo avide ipsum amplecteretur. Sicut famelicus cibum refectionis quaerens, licet non viderit umquam panem, ta¬men dum accedit ad ipsum et a remotis per ole¬factum sentit ipsum adesse, avide rapit, ut de eo reficiatur; cibus animae quaerenti se odore seu praegustatione manifestat, ut attrahat currentem per viam; via autem est vita Iesu. Spiritus Sanc¬tus adest credentibus in via, per quam Christus ambulavit, et adiuvat infirmitatem eorum et de¬ducit eos in terram rectam, ubi est thesaurus vi¬tae, qui quaeritur, et digito ostendit. Primum igitur necesse est, ut credamus quod evangelium sit verbum veritatis docens ubi est cibus immortalis vitae, quam quaerimus, et quod nulla sit alia via ad ipsam quam via Iesu, et haec via ad regnum vitae aeternae in evangelio com¬plicatur. Secundo tenere debes, quod, licet via sit in evangelio veraciter descripta, adhuc necessario in¬diges Spiritu Sancto sive caelesti, qui te ad caelum ducat. Ac si haberes iter descriptum de hinc ad Ierusalem, non sufficeret scriptura, sed ostenso¬rem viae, si errare non debes, te habere oportet. Neque posset esse ductor nisi cui via nota foret. Via igitur ad Deum, quae est in evangelio, requirit pro ductore Spiritum Sanctum, cui solum nota est via ad Patrem vitae et Christum mediatorem, cum ipse sit procedens de Patre et Filio et nexus utriusque. Nihil enim uniri potest vitae aeternae nisi per Spiritum, qui nexus aeternus. Est igitur evangelium verbum vitae aeternae. Sed mundus non capit aeternum, neque scire potest ipsum. Et ideo quemadmodum eunuchus non potuit Isaiam intelligere, nisi Philippus se ei iungeret et textum obscurum explanaret, sic nec evangelium capitur, si non iungat se nobis Spi¬ritus Sanctus informator spiritus nostri. Attende: Christus se iunxit duobus discipulis euntibus in Emaus, et aperuit eis scripturas pro¬phetarum, et factum est quod ‹corda ipsorum ardebant in eis, dum loqueretur eis et aperiret scripturas› per ordinem. Sicut igitur ipse Christus se iunxit viatoribus fideliter de intellectu scisci¬tantibus scripturarum veteris testamenti, quae ipsum Christum promittebant, sic se iungit Spi¬ritus Sanctus quaerentibus in hac peregrinatione viam ad 155ra regnum immortalitatis promissum in novo testamento Christi. Neque alius potuit ape¬rire scripturas, in quibus promissus est Christus, nisi ipse Christus, qui venit, ut tolleret ignoran¬tiam. Neque alius potest aperire verba Christi, quae credentibus vitam promittunt aeternam, nisi ille spiritus, qui est ipsa promissio facta spi¬ritui nostro. Regnum enim aeternum non est nisi «pax et gaudium in Spiritu Sancto». Unde uti unus est Christus in veteri testa¬mento promissus, qui est reparator deviae et in¬fectae naturae, ut possit esse capax aeternae fe¬licitatis et ad illam duci, ita unus est ductor, sine quo nemo perveniet ad quietem, et est Spiritus Sanctus vivificans. Christus nos liberavit de in¬firmitate, quae nos omnes tenebat et inhabilita¬bat ad motum felicitatis. Et postquam ipse nos de grabato erexit et ad ambulandum aptos red¬didit, paracletum Spiritum Sanctum misit, qui a Patre procedit, ut sine errore nos duceret ad fe¬licitatem. Discipuli videntes Christum hominem et sal¬vatorem crediderunt ipsum venisse, ut restitue¬ret regnum terrenum, et interrogabant eum, si in hoc tempore restitueret; ipse non poterat ip¬sis respondere, quod ipsum de regno vitae spi¬ritus caperent, quae est invisibilis, nisi ipse ab¬iret et mitteret Spiritum Sanctum in eorum cor¬da, qui explanaret post eius recessum, quo modo regnum vitae non est de hoc mundo. Sicut autem cor discipulorum ardens efficieba¬tur in apertione scripturae veteris testamenti, sic et multo plus ardere debuit in adventu in¬terpretis verbi veritatis. Signum igitur adventus intelligentiae novi te¬stamenti est calor ardens et ignis de caelo mis¬sus in terram et gaudium magnum et indicibilis consolatio, quae advenit cum spiritu, qui est spiritus veritatis in evangelio contentae. Quae¬nam maior consolatio esse posset quam duci ad visionem spiritus vivificantis sub littera latentis, quod non nisi per ipsummet spiritum fieri pot¬est? Ac si quis haberet receptam, ut fieri posset summa felicitate immortalis, sed non intelligeret modum, licet veritatem ibi sciret contineri, si tunc adveniret doctor, qui sibi receptam expla¬naret, 155rb sed apothecam, ubi reperiatur antidotum, non ostenderet, immo in nulla apotheca huius mundi id, de quo dicit, reperiri diceret, hic doc¬tor non esset consolator, sed potius contristator, et scientia eius foret potius interimens et ad de¬sperationem ducens quam laetificans. Sed si diceret alius doctor: Recepta tua vera est et de me, qui spiritus sum, solum loquitur, et vult, ut virtute mea, quae est altissima, induaris, et ecce ego ero unctio in spiritum tuum descen¬dens, et efficiam omnia, quae recepta promittit: o cum quanto gaudio reciperetur doctor in hos¬pitio rationalis spiritus, adhuc si, ut certior fie¬res, doctor ille arram virtutis suae in anima prae¬mitteret, ut sentires in omni adversitate ob prae¬sentiam hospitis laetitiam augeri, indicibilem consolationem arra afferret, quia videres ob eius mansionem ‹in labore requiem, in aestu tempe¬riem› etc., et quod omnia cooperarentur in bo¬num. Deinde, cum promitteret se numquam reces¬surum a spiritu tuo, nisi turpem eum fugares, sed semper mansurum, tunc te numquam mo¬riturum, si velles, intelligeres, etiam si spiritus tuus a corpore, quod vivificat, separaretur. Haec est promissio Christi nobis Spiritum Sanctum apud nos manentem aeternaliter vivificantem, si eius doctrinam servaverimus, promittens. Verba enim Iesu sunt verba vitae aeternae. Servare igi¬tur verba eius nemo potest nisi qui habet spiri¬tum seu intellectum verborum. «Littera occidit, spiritus vivificat.» Sed spiritus verbi Iesu est Spi¬ritus Sanctus vivificans. Non potest igitur mori qui servat verba Iesu, quia in se habet spiritum vitae. Attende, quod nemo intelligit scripturam al¬terius, nisi attingat usque ad intentionem scri¬bentis. Sed si debet attingere usque ad intentio¬nem scribentis, ut intelligat, oportet dum vult intelligere, quod una sit ipsius et scribentis in¬tentio seu spiritus movens. Sic nisi quis habeat eundem spiritum quam Iesus, non attingit ad in¬tellectum seu gustum evangelii. Paulus in loco thematis nos docet valde oran¬dum pro spiritu sapientiae seu Iesu, qui et sapi¬entia, ad hoc quod per ipsum perveniamus in agnitionem Patris et habeamus ‹oculos cordis il¬luminatos, quae sit spes vocationis nostrae et quae divitiae hereditatis eius in sanctis et quae sit supereminens magnitudo virtutis eius in 155va nos, qui credidimus secundum operationem potenti¬ae virtutis eius, quam operatus est in Christo suscitans eum a mortuis et collocans eum in cae¬lestibus› etc. Pater absconditus, quem nemo videre potuit, qui in hoc mundo vivit, se voluit manifestare, neque potuit nisi per Filium. Venit Filius, ut os¬tenderet Patrem. Induit visibilem naturam Filius, ut in se visibili ostenderet invisibilem Patrem. Sic dicit Iohannis ⌈16⌉: «Ego veni in nomine Patris mei», et Iohannis ⌈5⌉: Pater, «manifestavi nomen tuum». Sed Filius Patris incognitus se ipsum in humana visibili natura non potuit vi¬sibilibus oculis corporeis ostendere. Ideo misit Spiritum Sanctum, qui spiritui nostro complete revelaret ipsum et in ipso Patrem. Sic dicit evan¬gelium hodiernum quo modo in spiritu venient Pater et Filius faciendo mansionem in spiritu hominis. Et mansio est cognitio; cognitio vita felicissima spiritus intellectualis. Et Iohannis 16: «Ille me clarificabit, quia de meo accipiet, et an¬nuntiabit vobis.»