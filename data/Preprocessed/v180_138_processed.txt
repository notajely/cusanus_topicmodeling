Cod. Vat. Lat. 1245 fol.35ra «Intuemini, quantus sit iste, qui ingreditur ad salvandas gentes! Ipse est rex iustitiae, cu¬ius generatio non habet finem. Praecursor pro nobis ingreditur secundum ordinem Melchise¬dech, pontifex factus est in aeternum.» Est nonum Responsorium secundum Ordi¬narium Romanum, et tractum est ex septimo capitulo Epistulae ad Hebraeos, ubi Cod. Vat. Lat. 1245 fol.35rb Paulus interpretatur Melchisedech ‹regem iustitiae› et figuram gessisse Filii Dei. Primo dicitur «Intuemini» etc. Intuitio est visio cum diligenti attentione. Attentio autem non nisi ex virtute animae est. Unde mens dicitur oculus animae rationalis, et sine oculo tali non fit perfecta intuitio. Et in illo oculo videmus in sensibili intellectuale, si¬cut in verbo sensibili videmus intentionem proferentis, quae non potest nisi attentione adhibita oculo mentis intueri. Dicit autem, quod ipse sit «rex iustitiae». Clarum est iustitiam non posse videri oculo carnis. Nam cum iustitia non sit principiata, – neque enim ipsa ab alio aliquo esse potest, sed est, per quam omnis iustus est iustus – iustitia ‹unicuique dat, quod suum est›. Omne igitur, quod caelum et terra et quae in eis sunt ha¬bent, ut sint hoc, quod sunt, a iustitia habent etc. Unde cuiuslibet particularis natura a iustitia habet, quod habet. Id enim, quod Creator vult, iustitia est: ‹Sicut voluit, omnia fecit›. ‹Vendicat› igitur sibi omne esse id, quod ha¬bet a Deo, de iure suum esse, quia a iustitia habet, quae sic sibi ‹distribuit›. «Intuemini» igitur, ‹quantus est ille rex iu¬stitiae›, per quam iustitiam omnia se iuste pos¬sident! Unde etsi ego ‹nihil habeam, quod non re¬ceperim›, et ‹Dei gratia id sum, quod sum›, ta¬men manus mea est mei, et pes meus est meus, et ideo iniuriatur mihi ille, qui me im¬pedit, quominus uti possim manu et pede tam¬quam meis. Qui autem iniuriatur, contra iusti¬tiam agit. Habeo ego ergo per iustitiam manum et pedem etc. «Intuemini» igitur, ‹quantus est ille rex› ‹distributor et largitor› omnium. Sed lex naturae, quae est iustitia illa, iubet, ut ‹iustis iuste utar›. Unde donis divinis, quae iuste possideo, abuti non debeo. Omnia, quae mihi Deus dedit, iuste possideo. Iustum autem non potest esse malum aut Deo aver¬sum, a quo est. Sed abusus est malus. Data est mihi ratio, ut habeam rationalem vitam. Sed rationalis vita debet esse libera, alias non est iusta secundum naturam rationalem. Habeo igitur in iusta possessione mea libe¬ram voluntatem utendi vel non ratione. Si utor ratione, facio iuxta rationem, et hoc est iuste agere. Si non utor, sed potius abutor et Cod. Vat. Lat. 1245 fol.35va non secundum eam facio, tunc iniuste ago. Iustitia enim est ipsa natura. Operatio se¬cundum naturam est iusta operatio. Unde ra¬tionis natura est iustitia, et agi secundum na¬turam rationis, quae deprecatur semper ad op¬tima, est iuste agere. Peccare est venire contra rationem. Unde peccatum contrariatur rationi. Perdit igitur peccator privilegium, quod ex ratione super animalia habet, et efficitur bestialis, et iudi¬cium est de eo sicut de aliis bestiis iuxta illud: «Homo cum in honore esset» etc. Efficitur igi¬tur servus, qui fuit liber. Item homo est res ordinata, et triplex est ordo in eo: ad se, ad Dominum et proximum. Quoad se omnes actiones et operationes re¬gula rationis mensurare debet, quoad Deum regula legis divinae, quoad civilitatem cum aliis regula legis humanae etc. Peccat igitur contra rationem gulosus, lu¬xuriosus, prodigus et ceteri, atque contra ordi¬nem legis divinae haereticus, sacrilegus et blasphemus, et contra ordinem civilitatis fur, homicida, adulter etc. Ob primum remorsus conscientiae, ob se¬cundum subtractio gratiae, ob tertium punitio in aere vel corpore etc. Nota: Quo modo anima distribuit varium esse membris, ita Deus universis. «Quantus sit». Nam quis potest dicere, quantus sit ille, cuius «magnitudinis non est finis» et qui est absoluta perfectio? Unde Paulus videns ‹Dominum prope esse› ‹gaudendum› praedicat, ut in Epistula. Nam etc, ut in sermonibus Tuscanelli etc. Item evangelium «Miserunt Judaei» etc. ostendit, ‹quantus ille sit›, cuius Johannes ‹non fuit dignus solvere corrigiam calcea¬menti›. «Ingreditur ad salvandas gentes». Pro illo evangelium «Cum esset desponsata» etc.