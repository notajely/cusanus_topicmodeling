276va «Pange, lingua, gloriosi corporis mysterium sanguinisque pretiosi, quem in mundi pretium fructus ventris generosi rex effudit gentium.» Cogitabam aliquid omnino de eucharistia di¬cendum, et licet repetere illa quae saepe audi¬stis non sit inutile, tamen elegi hymnum expla¬nare, ut in ipso memoria figatur et mihi quae dicam ipse utique gloriosus hymnus ministret. Primo consideremus nos festa agere sollemnia institutionis sacramenti eucharistiae, hoc est bo¬nae gratiae. Nam est vas gratiae, sicuti gomor mensura sufficiens manhu; nam cuilibet sufficie¬bat, Exodi 16o. Sic hoc sacramentum continet plenitudinem gratiae, quae omnibus sufficit, et est urna aurea continens manna, Hebraeorum 9o, quae intra sancta sanctorum collocatur. Omne id quod Deus in dulcedine sua pauperi praepara¬vit, gratia est et in hoc continetur sacramento. Gratia quidem est, quia nullo merito aut pretio comparari potest. Unde cum sit sacramentum in se continens Christum, qui est thesaurus boni¬tatis et omnis desiderii, recte eucharistia dicitur. Vide latissime de hoc Albertum in Summa de sacramento eucharistiae in principio. Loquitur autem anima saginata carne Christi et vino sanguinis inebriata ad exteriorem homi¬nem: O tu lingua carnis sensibilis, canta et ‹pange mysterium gloriosi corporis sanguinisque pretio¬si›, illius scilicet qui est mystice in sacramento, quem rex gentium, qui est «fructus ventris gene¬rosi» virginis Mariae, «in mundi pretium effudit». Dicit «mysterium», graece «mistirium», quia non est nisi mystice, licet vere sit sanguis in sa¬cramento; nam non est in aliquo sensu percep¬tibilis. 276vb Valde igitur est occultus, ac si sub specie vini intellectuali oculo sanguinem viderem no¬bilissimum, non quia est in potentia vini, sicut si viderem pullum in potentia ovi, sed veraciter at¬que actu via transsubstantiationis. Sicut cum Christus convertit aquam in vinum, si ordinem intellectualiter humano modo conspicimus, pri¬us fuit substantia aquae in substantiam vini transsubstantiata quam odor, color, sapor et ce¬tera acciderent substantiae. Tunc autem «sola fi¬de» fuisset cognita transsubstantiatio, quia ille puta hoc dixisset, qui «veritas». Esto igitur quod ille non permisisset ex hac substantia emanare propria accidentia, sed sicut fuit transsubstantia¬tio facta, antequam ordine naturae accidentia aquae forent corrupta et sic sine corruptione permansissent, fuisset substantia vini et sub ac¬cidentibus aquae. Sensus negaret hoc verum, qui arguit a posteriori, intellectus autem fide fortificatus, credens verbo uti Dei Filio, affir¬masset scilicet substantiam vini sub accidenti¬bus aquae. Sed cur est ita ‹absconditum mysterium› in sacramento? Certe ideo, ut instruamur quod per fidem attingimus ad interiora etiam contradicen¬te sensu; nam exteriora, quae sunt de sensibili mundo, negant constanter ea quae fidei sunt. Id¬eo ibi fides habet meritum, ubi non solum non est experimentum adiuvans fidem, sed resistens credulitati. ‹Haec fides vincit mundum.› Ob me¬ritum itaque fidei sunt alia quae apparent et alia quae creduntur, et dum illa creduntur ex aucto¬ritate dicentis, illum qui dicit credimus Filium Dei et veritatem esse illam quae non est «de hoc mundo», sed desursum. Deinde attende ubi ait quod sanguis effusus est «in mundi pretium». In quo notandum quo¬modo meritum effusionis sanguinis Christi est pretium, quo cena refectionis est comparata; nam effusio vitae sensibilis, quae in sanguine est, meruit vitam aeternam, ut alibi habes. Nota etiam quod rex effudit. Rex est persona publica, quae in sua regali virtute complicat om¬nes subditos. Tantum igitur meretur pro omni¬bus, quantum indigent singuli. Ac si omnes es¬sent captivi et ad mortem condemnati, et rex se pro omnium redemptione morti traderet, et hu¬ius caritatis sacramentum 277ra in ultimo recessu in¬stitueret. Tale est hoc sacramentum. Sequitur: «Nobis natus, nobis datus, ex intacta virgine, et in mundo conversatus, sparso verbi se¬mine, sui moras incolatus miro clausit ordine.» Christus nobis natus et nobis datus est, ut canta¬mus: ‹Puer natus est nobis, et Filius datus est nobis› ex intacta virgine. Sicut enim ex virtute divina vir¬ginea substantia in Filium est transformata, ita et substantia panis divina virtute transsubstantiatur in Filium. Sed mira est transsubstantiatio, quia ma¬nente figura panis et ea quae substantiam panis sequuntur, substantia panis transit in substantiam Filii. Sed in virgine virginea substantia non servavit formam, sed substantiam sive essentiam; nam Fili¬us eiusdem essentiae seu humanitatis est cum ma¬tre, habet tamen propriam formam, in quam caro virginea est transformata.