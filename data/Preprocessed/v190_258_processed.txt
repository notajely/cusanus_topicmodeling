199vb «Multifarie multisque modis olim Deus lo¬quens patribus in prophetis, novissime diebus istis locutus est nobis in Filio, quem constituit heredem universorum, per quem fecit et saecula.» Apostolus volens Hebraeis ad fidem Christi conversis aperire scripturas, per quas intellige¬rent legem Moysaicam non esse comparabilem fidei Christianae, evacuat omnia argumenta, quae notantur esse duodecim, cum quibus pro¬positum suum Iudaei firmare satagebant legi Moysi inhaerendum. Et incipit a fundamento quod potius Filio Dei quam ministris creden¬dum; Christum autem esse Filium Dei probat per scripturas. Unde patet ipsum scripsisse hanc epistulam Hebraeis, qui Iesum pro Messia seu Christo receperant, quod praesupponitur. Dicit autem ex alto incipiens «Multifarie mul¬tisque modis» et cetera. Deus non loquitur nisi semel, et haec locutio in variis, per quos locutus est, varia est. Loqui est explicatio verbi mentalis. Creare Dei et loqui quoad Deum idem sunt, nam «dixit, et facta sunt», ait propheta, sicut in scribente epistulam dicere et scribere sic coin¬cidunt quod id quod scribit, dicit, et id quod dicit, scribit. Et quia non est aliud quod scribit quam quod dicit, ideo in substantia sunt idem, sed in ratione sunt varia; nam alia ratio dicendi, alia scribendi. Consuevi alias per similitudinem 200ra scripturae dare intellectum, quem habeo de verbo, et non nocet adhuc repetere propter eos, qui tunc non audiverunt. Sit igitur quod Aristoteles velit unam con¬clusionem, quam menti habet, manifestare: puta unum esse principem; quae est conclusio Meta¬physicae. «Multifarie multisque modis» ipse per multas praemissas, quas in diversis libris, trac¬tatibus librorum et capitulis illam conclusionem loquitur implicite, novissime vero explicat illam, quam intendebat conclusionem in fine, scilicet duodecimi libri. Hoc ultimum verbum abbrevia¬tum est conclusio in se habens omnia, quae aut praecedenter dicta sunt aut post dici possunt, in quo mens ipsius Aristotelis continetur vere, pu¬re, aperte cum omni plenitudine perfectionis. Et qui recipit hoc verbum abbreviatum, recipit mentem Aristotelis in suum intellectum et effi¬citur Aristotelicus. Esto igitur quod Aristoteles sit Deus et libri Metaphysicae sint nationes, tractatus regiones, capitula homines temporaliter sibi succedentes, et ultimum verbum, scilicet abbreviatum, sit homo quem Christum dicimus. Ille hac simili¬tudine dici debet verus Filius Dei, quia in eo est verbum a Deo Patre genitum, in quo tota sapi¬entia, mens, intentio, veritas, conceptus et quid¬quid circa hoc dici potest, plene et perfecte con¬tinentur. Et sicut recipienti conclusionem per fidem non est opus se fatigare in praemissis, ita recipienti Iesum ut verbum Dei abbreviatum non est opus, ut se in legalibus fatiget, quae non sunt nisi praemissae ad illam conclusionem. Quare patet quod verbum in Filio est cui cre¬dendum. Et fides liberat ab omni fatigatione studii et illuminat intellectum, sicut conclusio il¬luminat, ut videatur quid intendebat loquens in praemissis. Sic patet ex similitudine ista expla¬natio multorum evangeliorum et epistularum. Nam recipientes per fidem verbum in Filio re¬cipiunt in se mentem Dei, quae est in Filio. Ideo efficiuntur christiformes et similiter filii Dei sic¬ut de Aristotelicis dictum est. Est etiam Christus Dei Filius ‹heres univer¬sorum›, sicut verbum abbreviatum seu conclusio hereditat seu possidet mentem et omnes libros, tractatus et capitula mentis. Et omnia illa servi¬unt ei uti domino universorum, et nihil veri et boni habent, nisi eis sit datum ab ea. Et ipsa praecedit 200rb omnia, quia prior omnibus libris. Et per ipsam scripti sunt omnes libri et propter ip¬sam, et in ea sunt id quod sunt. Ita quidem in¬telligere poteris, quomodo hoc est verum, quod Paulus secundo capitulo ad Hebraeos dicit Chri¬stum esse «propter quem omnia» et «per quem omnia», et id quod ait ipsum «primogenitum» et quaeque talia. Et si subtiliter advertis, ex quo Deus propter ostensionem gloriae suae omnia creavit, tunc omnia non habent finem nisi mediante Christo. Nam Deus incognitus est omnibus excepto Fi¬lio, qui solus cognoscit Patrem et ostendit ipsum in se aliis. Sic ad Philippum, qui rogabat Patrem ostendi, dicebat: ‹Qui videt me, videt Patrem›, quia Pater in Filio est, ac si conclusio diceret: Qui me videt oculo intellectus, videt Patrem meum, scilicet intellectum, qui me genuit; in ver¬bo enim videtur verbi genitor; remansisset igitur gloria Dei incognita, si non fuisset ostensor. Sic ipse est perfectio omnis creaturae et ostium, per quod intratur ad visionem gloriae. Et hoc est quod dicitur ipsum aperire caelum omnibus clausum et habere «clavem David» prophetae et solvere signacula libri clausi et quaeque similia. Diceret forte aliquis: «Deum nemo umquam vidit», ut ait Iohannes Evangelista, et hoc «uni¬genitus Filius» Dei, scilicet Christus, revelavit. Quomodo ergo revelatur invisibilis? Respon¬deo: hoc est revelare Deum, scilicet quod Deus est et non est aliquid visibile. Et haec est mystica theologia, per quam negative intramus in caligi¬nem, ubi Deus est, abnegando de eo omne co¬gnitum et nominabile. Revelatum est igitur quod qui colit visibile, non colit Deum. Sed cum Deus coli debeat et penitus incognitum non possit co¬li, ideo revelatum est consequenter necesse esse quod Deus invisibilis per oculos corporales seu per visibilem certitudinem fide mentis videatur, ut colatur. Ostenditur igitur quomodo invisibilis accedatur, scilicet fide. Et haec est fides: Chri¬stum Dei Filium esse Dei nostri et Patris sui osten¬sorem, in cuius visione est sufficientia felicitatis, ut Philippus dicebat: «Ostende nobis Patrem, et suf¬ficit nobis». De quo saepe diximus. Diceres: cum Deus sit ineffabilis, quomodo nominamus eum Deum verum, iustum, bonum et ceteris? Dico: nominamus 200va Deum illis nominibus, quae repraesentant nobis id ad quod maxime in¬clinamur secundum interiorem et invisibilem hominem, sicut si oculi omnium hominum de¬berent Deum nominare, ipsum nominarent sen¬sibilem lucem, quia ad illam maxime inclinantur, cum ab ipsa luce habeant immediate, ut sint oculi, et pascantur a luce, sine qua non vident. Et ita omnis res inclinatur ad illud tamquam ad optimum, a quo habet immediate suum esse sicut puer ad matrem, a qua est et pascitur. Ideo non habet puer ut puer nisi matrem pro Deo. Sed cum interior homo inclinetur ad veritatem, iustitiam, bonitatem, vitam, rationem, scientiam, et in omni¬bus illis ad unum, in quo uno haec omnia sunt idem, ideo hunc colit pro Deo, quem nominat his nominibus, quae significant ipsum, a quo est inte¬rior homo et per quem vivit et pascitur. Ex quo patet quod interior homo est immediate a Deo creatus, ad quem inclinatur, et ipsum nomi¬nat nominibus desiderii naturalis suae inclinationis. Unde etsi Deus sit innominabilis, tamen intellec¬tuale desiderium, quod nominibus exprimitur in¬tellectualibus, ducit animam per nomina desiderio¬rum suorum ad fontem boni ineffabilem – sicut puero cui nomen proprium matris est incognitum: nihilominus ducitur ad ipsam per quaedam appel¬lativa sibi naturaliter cognita, sicut sunt maternitas, lactatio, pascentia, nutritio et similia, per quae ma¬trem cognoscit, cuius tamen proprium nomen, an vocetur Barbara vel Katherina, ignorat neque um¬quam sciet nisi ei, dum capax fiet, reveletur. Et nota quod vita, ad quam interior homo valde inclinatur, est vera, intellectualis, iusta et bona. Veritas enim ut intelligitur, est aeterna; sic iustitia, sic bonitas et ita de reliquis. Ideo depre¬hendimus ex naturali inclinatione rationis no¬strae nos inclinari ad illam vitam, quae est intra illa quae aeterna sunt. Ideo nos immediate se¬cundum intellectualem naturam sumus ab aeter¬na vita quae Deus est, ad quam inclinamur. Et licet Deus sit ultra omne nominabile, tamen nomina desideriorum spiritus nostri illi attribui¬mus, quia sicut in omnibus desideriis nostris non inclinamur secundum interiorem hominem nisi ad eum a quo sumus, ita in omnibus nomini¬bus, quae desideria nostra significant, non nisi Deum significare intendimus. Desiderium enim ad optimum, quo melius 200vb cogitari nequit, fertur scili¬cet. Et hoc Deum dicimus, quo melius cogitari ne¬quit, immo qui melior est quam cogitari possit. Et quae non desideramus, a Deo dicimus aliena. Non enim dicimus Deum malum aut mortem aut infir¬mitatem aut malignum, sed illa adversario Dei, sci¬licet Satanae, ascribimus. Haec sic dixerim pro intellectu eius quod Deus revelatur nobis dupliciter: super omnem intellectum per Christum in lumine fidei et gra¬tiae, et lumine naturae per inclinationem interio¬ris hominis, sed lumine naturae positive, tam¬quam Deus sit vita, lux, bonitas et cetera. Et in hac revelatione de Deo loquimur et ipsum coli¬mus et orationes facimus. Sed affirmationes quae sic de Deo fiunt, non sunt proprie nomina Dei, sed nomina desiderio¬rum spiritus nostri. Ideo non sunt ita verae, sicut sunt negationes; nam verior est illa ‘Deus non est vita’ quam illa ‘Deus est vita’. Prima enim dicit Deum esse plus quam vitam; ideo secunda minus dicit de Deo, quam de eo dici deberet. Quare perfecta cognitio non potest de Deo ha¬beri naturaliter via affirmationis, quae non attin¬git ipsum, neque via mystica negationis, quae licet sit elevatior, tamen potius dicit, quid non est Deus quam quid sit, et manet citra osten¬sionem eius facialem. Ideo necesse est addi re¬velationem seu gratiam ad naturam, ut facialis visio attingatur, quae est cognitio felicitans et satians, quam solus Christus potens est ex ple¬nitudine gratiae et scientiae cognitionis Dei Pa¬tris sui nobis communicare, hic in fide aenig¬matice, «in regione vivorum» realiter et veraci¬ter sive facialiter. Sunt igitur quattuor gradus cognitionis Dei: scilicet naturalis, quam ex desideriis spiritus ra¬tionalis elicimus; mysticus, qui modus est in lu¬mine altiori, ubi revelatur animae Deum supra id omne esse, quod nomina desideriorum spiritus exprimunt. Et hic gradus ducit per abnegationem. Quae abnegatio in se habet praegnantem affir¬mationem. Ob quam latentem praegnationem affirmativae in negativa mysticum seu occultum cognitionis modum nominare possumus, ut cum dicimus Deum innominabilem, ab eo negamus omne nominabile occulte affirmantes eum ex¬cedere omnia nominabilia; et hic modus addit ad priorem lumen alicuius altioris 201ra revelationis. Deinde tertius gradus est ostensionis faciei ipsius, quae facies mansit in caligine in secundo modo, et est lumen illuminans caliginem, ad quam ducit secunda via. Et haec lux illuminans caliginem est lux vera quae in hoc mundo illu¬minat tenebras ignorantiae, quasi lux lunae illu¬minat noctis tenebras. Sed facies rerum manent obtenebratae in hac illuminatione, quia lux sic medio fidei illuminat, et est similis quodammo¬do luci illi solis, quae medio lunae illuminat, ubi est lux solis instabiliter. Et illuminatio est aenig¬matica et non clara, quae non ostendit discrete cognitioni faciem claram, sed obumbratam; et crescit fides atque decrescit uti luna. Sed in stabili seu caelesti regione illuminat lux solis iustitiae per se, uti Iohannes in Apo¬calypsi vidit, et ostendit faciem Dei vere uti est: sine umbra et aenigmate; et est cognitio Dei, uti Deus est. Est adhuc ultima cognitio, quae est quiditatis Dei. Et quia quiditas Dei est excedens omnem mensuram cognitionis illius, quae non est ipsa quiditas, ideo cum in solo Deo quiditas eius sit et cognitio eius, tunc cum quiditas Dei infiniti non sit communicabilis seu multiplicabilis, sic nec cognitio quae est quiditas eius. Quare solus Deus sic se cognoscit, quod non est aliud nisi quod solus Deus est sua cognitio. Ideo Pau¬lus dicebat quod ipse «in regione vivorum» co¬gnoscere deberet Deum sicut cognitus esset, quod licet altius alias exposuerim, tamen etiam sic intelligi potest: scilicet quod ipse Paulus fa¬cietenus cognoscet Deum, sicut ipse Paulus hic cognitus est, sed non secundum interiorem es¬sentiam et quiditatem, quia secundum illam ipse Paulus fuit ab omnibus incognitus; nullus enim hominum cognoscit quiditatem essentiae alteri¬us. Unde cognitio facialis est cognitio satians de¬siderium, sicut potus satiat sitientem, licet bi¬bens nesciat quiditatem eius quod bibit. Sufficit sibi quod potus ille sit nobilior quam ipse capere et melius reficiat quam concipere possit, et si minoris nobilitatis foret, quod tunc non satiaret nec felicitaret. Et attende uti alias etiam audisti, hoc quod Dei quiditas sit incomprehensibilis, est nostrae felicitati necessarium; nam ut bene dicit Ansel¬mus: Deus est 201rb melior, quam cogitari possit et ideo incomprehensibilis. Si enim Deus non foret nisi bonum, quod cogitari posset, cum omne tale non sit maximum in esse et posse, quia illud bo¬num foret maius, quod excederet cogitationem, id¬eo primum non foret Deus, qui melior esse nequit. Patet igitur ex quo: Deo nihil melius esse potest, et bonum quod nostra cogitatione capitur aut men¬suratur, est minus eo quod nostram cogitationem excedit. Ideo Deus est illud bonum absolutum, quod maius est quam cogitari possit. Et ita inco¬gnitus est Deus secundum quiditatem suam seu essentiam; nam sua essentia est hoc iam dictum excellens bonum. Et est illud bonum, quod – ut Christus docuit – solum de Deo verificatur, qui dicebat: «Nemo bonus nisi solus Deus». Et attende quod pro felicitate nostra hoc est necessarium. Nam omne id quod capitur in in¬tellectu, adauget eius intelligendi aviditatem. Si autem Deus caperetur in eo, cresceret in eo vis intelligendi et aviditas, et maior foret vis intelli¬gendi quam Deus intelligibilis. Ita Deus non fe¬licitaret nec quietaret desiderium, non foret igi¬tur Deus. Et quia intellectus vult esse felix, tunc non vult nisi Deum, qui ipsum semper pascat et numquam deficere possit, ita quod «magnitudi¬nis eius non sit finis» et propterea infinitus, im¬mensurabilis et incomprehensibilis. Haec sic ob festi solemnitatem rememorata sint. Redeuntes igitur ad litteram epistulae ponde¬remus verba. Dicit: «Multifarie multisque modis olim Deus loquens patribus in prophetis.» Omnis elocutio est interni conceptus vel verbi explicatio. Et quia numquam potest verbi essentia explicari, ideo «multifarie multisque modis» loquitur Deus per creaturam, ut in varietate tali melius verbi sim¬plicitas et simplicitatis fecunditas explicetur – sicut vis simplicis radii solaris est inexpressibilis fecunditatis et ad hoc ostendendum «multifarie multisque modis» suam virtutem ostendit in ge¬nerabilibus istius sensibilis mundi, etiam supra oppositionem, quando indurat lutum et resolvit nivem seu ceram. Sicut igitur experimur in va¬rietate virtutum terrae nascentium inexpressibi¬lem 201va solis virtutem in radio suo, sic in prophetis experimur inexpressibilem Dei virtutem in ver¬bo suo. Dicitur autem quandam arborem esse solis in oriente seu paradiso, quae in se habet omnem solis virtutem, quam dare responsa scribunt poetae. Omnes arbores in suis virtutibus non praedicant neque loquuntur nisi virtutem dei sui, scilicet solis, quaelibet modulo suo, sed una quae est propria arbor eius secundum poeticum fig¬mentum, illa in se habet omnem virtutem, et eius praedicatio et locutio est plenitudo virtutis dei patris sui, scilicet solis. Sic de Deo et eius Filio Iesu, in quo est plenitudo virtutis Dei, et est verbum in se omnia verba et virtutem om¬nium complicans. «Novissime diebus istis locutus est nobis in Filio, quem constituit heredem universorum, per quem fecit et saecula.» Hoc attende quod ait ipsum Filium esse, «quem constituit heredem universorum», quasi dicat: Filius Patris est universorum heres. Sed Christus est constitutus heres universorum, ideo Filius heres consideratur, in cuius potestate sunt omnia, quae Patris sunt. Sic dicit Christus ad Patrem: Omnia tua mea sunt. Sed nihil habet Pater, quod non habeat Filius a Patre secundum aeternam generationem. Item alio modo: «Domini est terra et pleni¬tudo eius orbis» terrarum et cetera. Et sicut Pa¬ter est dominus universorum, ita et Filius domi¬nus universorum, quia sibi data est omnis pote¬stas in caelo et in terra. Item: Ipse Filius est dominus omnis creatu¬rae, quia «primogenitus omnis creaturae», quia sapientia Patris, per quam Deus fecit et saecula. Et attende quod non sunt duae dominatio¬nes, Patris «qui omnia creavit», et sapientiae suae, per quam omnia creavit, sed una domina¬tio. Sicut enim sapientia est de natura Patris, sic¬ut verbum de natura intellectus, sic dominatio Filii de dominatione Patris, ita quod sicut ipsis est una natura, sic et una dominatio et potestas. Et quia ipsa dominatio in Filio est a Patre, ideo constitutus dicitur heres, quasi sicut heres ean¬dem habet dominationem, sed via successionis a Patre, sic et Filius. Aut sic heres est constitutus universorum, quia non solum unius populi rex et dominus, sed universorum, quia termini ter¬rae possessio eius. Unde Christus «rex regum» terrae hereditabit universam terram, quae ei subi201vbcietur ipsum in regem et Filium Dei reco¬gnoscendo. Et ultimo ipse est heres universorum bono¬rum in futuro orbe, prout Paulus infra exponit; nam omnes boni qui Dei sunt, ab eo possiden¬tur, sicut membra corporis possidentur a spiritu, qui ei dominatur. Succedit Christus in omnibus bonis, nam ex successione corpus eius mysticum crescit et augetur, ita quod ipse in se colligit, quidquid boni est in universo. Omnis enim natura rationalis particeps sapientiae est hereditas sapi¬entiae, nam servit ei et fructificare potest fructus bonos sapientiae. Omnis igitur spiritus rationa¬lis, qui est ut ager in quo est semen sapientiae, est sub ipsa sapientia, quia semen est sapientiae quae agrum seminavit, et fructus bonus est sa¬pientiae, quia est fructus seminis. Ideo iure suo colligit sapientia in se fructum seminis sui. Et ita venientes venient cum exsultatione portantes manipulos suos intrando in corpus Christi my¬sticum seu ecclesiam triumphantem. Et hoc Christus docet, quando aperit regnum caelorum simile sagenae missae in mari, quae multos pi¬sces complectitur, et boni ex eis colliguntur et cetera. Collectio bonorum in unum significat quod pisces illi boni et sapidi quasi cibus sapidus transeunt in unitatem corporis ecclesiae, quae ex collectione constituitur, quae est corpus Christi. Sequitur: «Qui cum sit splendor gloriae et figura substantiae» eius «portans omnia verbo virtutis suae, purgationem peccatorum faciens sedet ad dexteram maiestatis eius in excelsis.» Gloriae splendor est sapientia. Quantae gloriae fuit Salomon, ostendebat sapientia eius, quae in ordine actuum eius attingebatur. Splendor solis os¬tendit gloriam claritatis eius. Et sicut radius solis est de claritate eius et ostendit gloriam claritatis, cum sine radio non sit claritas eius visibilis, sic de Filio Dei qui est ut sapientia Patris illuminans. Et uti radius est coaevus soli, sic sapientia est coaeva Patri, et est figura vel dispositio sive ima¬go substantiae eius, sicut radius est imago solaris substantiae. Unde attende Filium esse naturalem imaginem Patris, quae per figuram substantiae significatur, et non artificialem quae est imago non substantiae, sed accidentis, sicuti sculpta imago vel picta in accidentali figura tantum imi¬tatur exemplar. «Portans omnia verbo virtutis suae.» 202ra Hoc intellige: sicut lumen solis portat omnia in vir¬tute sua, quae sunt in sole, sic verbum Dei por¬tat omnia in virtute, quae sunt in Deo. Verbum imperiale defert virtutem imperativam impera¬toris, et imperium per verbum se manifestat. «Purgationem peccatorum faciens.» Verbum purgat tenebras ignorantiae et animam illuminat. Hoc est tollere peccata et purgare; ne¬que est aliud per quod in anima purgationem facere possit nisi verbum Dei quod, cum sit Deus, solum illabi potest animae et per illapsum illuminare pulsis tenebris, sicut sola lux illabitur visui et pellit tenebras et facit visum esse actu seu vivum sive oculum videntem. «Sedet ad dexteram maiestatis in excelsis.» Potes hoc intelligere: Filium hominis qui et Dei tenere locum maiestatis dexteram in excel¬sis, sicut iudex super omnes iudicandos tenet eminentiorem maiestatis sedem. Dextera maiestatis dicit potentiam exsecuti¬vam, ac si diceret: Nemo potest resistere ei, cu¬ius sententia secum trahit exsecutionem, et est «virga regni», de qua infra. Declarat postea Apostolus excellentiam Chri¬sti super omnes angelos, quia Filius, dicens: «Tanto melior angelis effectus, quanto differen¬tius prae illis nomen hereditavit». Christus her¬editavit nomen Filii, quia heres universorum, et heres universorum significatur per nomen Filii. Hereditare nomen Filii est omnibus creaturis praeferri. «Cui enim dixit aliquando angelorum: Filius meus es tu, ego genui te.» Istud prosequitur ad finem epistulae osten¬dens scripturas, quae de Messia in prophetis re¬periuntur, dare nomen Christo quod sit Filius Dei et rex immortalis, cuius anni non deficient. Id autem quod propheta nomine Dei dixit: «Ego ho¬die genui te», proxime exposui: quomodo est continua generatio ante omne tempus. «Hodie» et «genui» si simul considerantur, ante tempus viden¬tur, ubi praesens et praeteritum coincidere pos¬sunt, quae sub tempore coincidere nequeunt.