SERMO XI Verbum caro factum est 104r «Verbum caro factum est, et habitavit in nobis». Joh. 1. Hodie praeclara angelis et hominibus festiva sollemnitas gaudiorum iubare, devotae exsul¬tationis radiantibus splendoribus mundum non immerito illustrat universum, qua caelorum ‹rex, Deus noster›, indutus armis carnis nostrae, homo factus ‹visus est in terra› nostra etc. «Laetentur caeli», quia sicut ‹Verbo formati›, ita restaurandi hodie. «Exsultet terra», quoniam hodie «dedit fructum» et ‹Verbum domini egressum est, ut inebriet eam et germinare faciat›. ‹Iubilent montes laudem›, quoniam hodie «consolatus est Dominus populum suum». Quid multa? Omnia creata maximo gaudio in Dei laudem exsurgant, quoniam Creator crea¬turam sibi univit, et finis et exspectatio et creatu¬rarum omnium ad summum gradum exaltatio facta est, quia Deus factus est. Et nos extollamus devotionem nostram, mi¬serrimi peccatores, quia Salvator in praesepio ante boves et asinos, peritos, subtiles, fortes et simplices ponitur. Factus enim est visibilis, ‹ut per visibilium amorem omnes rapiamur›. Ut ergo videamus hoc Verbum oculo intellectus, ‹transeamus Bethlehem› per nostram devotio¬nem, orationem, «domum» huius vitae «panis» implorando, ut nobis genitum Verbum per suum praedicationis huius verbum ostendat. Et dicat quisque mente pia Virginem «in diversorio» salutando: «Ave, Maria» etc. «Verbum caro factum» etc. De tam alta, profunda et incomprehensibili Dei Filii generatione et nativitate, quamquam melius foret me tacere ineptissimum et minus ceteris intellegentem, tamen aliqua sub omnium correctione, ut nos divini verbi pabulo aliqua¬liter reficiamur, parum edicam. De tribus per ordinem mihi sermo: Primo de Verbo et eius aeterna generatione, secundo, quia ‹factum est caro›, de eiusdem Verbi temporali supermiranda nativitate, et <tertio>, quia «habi¬tavit in nobis», quo modo spiritualiter in nobis nasci possit, per ordinem dicetur. Haec triplex nativitas per tres missas hodier¬nas signata est: Prima in media obscuritate ‖hu¬manae capacitatis‖ incomprehensibilis divinitatis, secunda in aurora partem habens claritatis et partem obscuritatis secundum naturam divinam et humanam, tertia in die clara, quia Christus non nascitur per «gratiam in praesenti et gloriam in futuro» nisi in claris et mundissimis cordibus. Et taliter illuminati mundo lucem praebent «per gratiam» et fulgebunt «in futuro per gloriam». PARS PRIMA De Verbo et eius aeterna generatione Quoad primum brevissime. Quia verbum dicitur a verbo, -as, -are, quod est verbum producere, ideo in divinis ratio Ver¬bi includit generativam productionem secun¬dum illud: «Eructavit cor meum verbum bo¬num». Haec autem divina nativitas est processus intellectualis Verbi a Deo Patre. Est enim Deus principium intellectuale omnis creaturae agens per intellectum et voluntatem. «Omnia» enim, «quaecumque voluit, fecit» etc. «Ipse dixit, et facta sunt» etc. Ideo necesse est, quod in ipso sit mentale et intellectuale verbum, in quo se et cetera intellegat. Et quia verbum respective quasi alterius, scilicet verberantis, verbum dicitur, a quo scilicet dicendo producitur, ⌈a quo⌉ etiam realiter distinguitur, quia nihil procedit a seipso; ‹nihil gignit seipsum› secundum Augustinum I De Trinitate. Hoc Verbum non procedit a creatura, ut notum est; ergo a Deo. Et non ab essentia divina, quia talis essentia realiter non distinguitur a Filio, quia unaquaeque persona est essentia. Procedit ergo a Deo Patre. Verbum procedit a Deo: ibi «Deus» capitur personaliter pro persona, et non pro essentia. Hoc autem divinum Verbum non potest esse in Deo accidens, sicut est in nobis et angelis, cum in Deum propter eius immutabilitatem et simplicitatem non cadat accidens. Nec est aliqua creata substantia tamquam forma intrinsece adiacens, vel aliquo modo extrinsece. Hoc repugnat divinae perfectioni et est impossibile: Quia omne creatum finitum est, ideo infinitum non posset repraesentare, sicut Dei Verbum Deum et cuncta creata repraesentat. Ideo est res increata, infinita, quae est Deus. Quare Verbum, quod est in Deo, omnium rerum principio, est Deus. Et quia est unus Deus, a Deo non distinguitur realiter et essentialiter, quamvis a Patre distinguatur personaliter et realiter. Omnis distinctio essentialis est realis, et non e converso. Est secundum doctores formalis sive modalis distinctio, quando aliquid affirmatur de uno et negatur de alio, licet unum non negetur de alio. Ita essentia divina distinguitur a qualibet per¬sona, quia aliquid affirmatur de qualibet, quod non de essentia. Quia «Pater generat», illa est vera, et non illa: «essentia generat» etc. (De summa Trinitate «Damnamus», ubi de hoc). Non minus tamen quaelibet persona est essentia divi¬na, et e converso. Realis distinctio est, quando inter se unum negatur de alio. Hoc dupliciter: Aut in aliqua re conveniunt – sic realis personalis distinctio est in divinis, 104v quia, licet Pater non sit Filius, est tamen aliqua res, quae est Filius, cum uterque sit unus Deus; Pater et Filius sunt unum, quamvis non unus –, <aut est> distinctio realis et essen¬tialis. Sic quaelibet persona et essentia a qualibet creatura distinguitur. Prima est debilis, secunda «maior», tertia «maxi¬ma». Formalis et personalis distinctiones in divinis sunt tantum reperibiles. Plures namque res in divinis sunt una essentia, scilicet tres personae, quae sunt tres res, quarum una ‹nulli alteri inni¬titur tamquam pars toti vel forma subiecto vel supposito alieno ipsum suppositanti›. Et quia hoc divinum Verbum est infinitum in perfectione essentiali, quia est Deus, et infinitum in repraesentando, quia universalissime et tamen perfectissime plus quam omnia creata et crea¬bilia, mentalia et vocalia verba, ideo unicum tantum Verbum in divinis ponere est necessari¬um. Quod primarie «divinam essentiam» repraesen¬tat. «Obiectum» namque «primarium divini in¬tellectus est Deus». Ad quem sensum Johannes dicit: «Et Verbum erat apud Deum», sicut dici consuevit: «Contemplatio istius est apud se ip¬sum», id est: Ipse est obiectum suae contem¬plationis sive sui conceptus, sicut dicitur: «Ima¬ginatio illius est apud illam vel illam rem» etc. ‹Non autem potest Deus ferri extra se per ecsta¬sim, sicut contingit in homine vel angelo, vel alteri rei plus contemplando intendere quam sibi ipsi, sed tamquam nullo extra se egens in se ipsum per contemplationem et fruitionem reflec¬titur et cum infinita delectatione beatifice quie¬tatur›. Secundarie tamen hoc idem Verbum creaturas omnes perfectissime repraesentat, quarum ideae et exemplares rationes sunt in mente divina, quae est omnium causa, eo modo, quo «in mente artificis actu vel habitu relucet omnis species artificii, cuius ipse est factivus». Et hoc modo omne, «quod factum est, in ipso» Verbo aeter¬naliter «vita erat», non scilicet realiter, sed intel¬lectualiter. Inter gradus nempe vitae vita intel¬lectualis supremum locum tenet. Hinc Verbum Dei dicitur «imago Dei invisi¬bilis», cum sit recte quaedam mentalis expressio, in qua se Deus tamquam in imagine sive naturali similitudine comprehendit. Eadem ratione dici¬tur «splendor gloriae», «figura substantiae» Dei Patris, «candor lucis aeternae», cum tamquam intellectuale lumen et quaedam conceptualis figura et quidam spiritualis candor de lumine Dei Patris intellectualiter splendeat. Dicitur etiam respectu creaturarum «exemplar ideale», in quantum omnes creaturae ab aeterno in eo relucebant. Dicitur «ars» Dei, in quantum per ipsum operatur, «lex» Dei, in quantum in ipso iudicat, «aspectus» vel «introspectus» rerum, in quantum in ipso «omnia nuda et aperta sunt», «veritas» Dei, in quantum in ipso omnia vera sunt, quae Deus vere apprehendit, «splendor» «animarum sanctarum», in quantum per ipsum ‹in animas sanctas› lumen gratiae vel gloriae ‹transfunditur›. Et sic patet, quod Verbum ‹per modum intel¬lectus› a Deo Patre et ‹per modum naturalis simi¬litudinis› et mentalis imaginis procedit. Omne autem suppositum vivum vita intellec¬tuali vel animali, procedens a supposito vivo vita intellectuali vel animali per modum natu¬ralis similitudinis, ad minus specificae vel generis propinqui aut propriissimae secundum identi¬tatem numeralem essentiae vel naturae, dicatur filius eius, a quo procedit. Secundum propriissi¬mum modum loquendi liquet Verbum Dei Dei Filium dici. Quare eius processio dicitur filiativa. Hoc loquitur idem Verbum in Propheta: «Dominus dixit ad me: Filius meus es tu, ego hodie», id est in aeternitate, ubi numquam heri vel cras, «genui te». Semper enim Deus verbat et intellegit, quia purus actus. Semper enim in actu. Quare semper verbum etc. Isaias ultimo: «Num¬quid ego, qui alios parere facio, ipse non pariam?» etc. Ab hoc Patre et Filio per modum voluntatis procedit Spiritus Sanctus etc. eo modo, quo mens nostra per suum verbum ‹spirat amorem› sive volitionem, cum in nobis ‹nihil sit volitum nisi cognitum›.