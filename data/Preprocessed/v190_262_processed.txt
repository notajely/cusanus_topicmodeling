207rb «Obtulerunt ei munera aurum, tus et myrrham.» Biennium est quod evangelium huius magni festi incepi explanare secundum parvitatem in¬genii modo quo Deus dedit, et non deduxi nisi ad passum, ubi magi dicebant se venire ad ad¬orandum eum. Annus est quod resumpsi quae¬stionem «Ubi est, qui natus est» et de loco Dei me audistis. Cogitanti mihi modo quid loquerer, visum est continuandum esse evangelium: «Audi¬ens autem Herodes turbatus est et omnis Ieroso¬lyma cum eo». Continuando ad ea quae dixi usque ad hunc passum adverto, quomodo rex iustitiae, qui per sa¬pientes quaerebatur ut Deus quem adorarent, in¬cussit timorem regi Herodi et omni Ierosolymae; nam sic est quod omnis male agens timet lucem. Rex qui scit, quomodo regi iustitiae in omni regi¬mine suo quasi ab eo legatus tantum obsequi debet et nihil sibi vindicare, sed tantum iustitiae servire, timet adventum lucis iustitiae. In qua luce videbun¬tur omnia occulta; utique magis timere debuit He¬rodes, qui legatione sua multum abusus fuit. Vide quomodo reges huius mundi sapientes timent, quoniam ab ipsis arguuntur. Timuit He¬rodes istius filius Iohannem Baptistam; non mi¬rum si iste timuit Christum, quo nullus exspec¬tabatur maior. Vide causam cur 207va semper cum tyrannis con¬currit aliquis sapiens, ut Plato refert in epistulis se ipsum cum Dionysio tyranno Syracusanorum concurrisse. Sed semper passi sunt sapientes a tyrannis persecutionem, nam tyranni[de]s timet correctorem, et ideo pro sua libertate persequi¬tur demum sapientem quem, ut ampliaretur in proposito, visus est prius venerari. Legitur sic Alexandrum Magnum habuisse Ari¬stotelem praeceptorem et eius doctrina regnum eius ampliatum, sed habito regimine fuisse ab Alexandro usque ad mortem persecutum; ita me memini legisse in extensis declamationibus Se¬necae. Sic Seneca passus est a discipulo Nerone et Plato a Dionysio, Baptista Iohannes ab Herode, Christus, rex iustitiae scilicet et virtutum magi¬ster, a principe mundi, scilicet tenebrarum; nam venit ut illum eiceret foras. Ideo ab omnibus membris principis eius passus est persecutio¬nem, scilicet ab universis Iudaeae et huius mun¬di rectoribus, quia eorum opera arguebat tam¬quam mala. Ecce quod audito quomodo natus esset Chri¬stus, quem sapientes ut adorarent quaesiverunt, turbatio orta est apud Herodem membrum prin¬cipis mundi et universam Ierosolymam, scilicet eos qui regimini praefuerunt. «Et congregans omnes principes sacerdotum et scribas sciscitabatur ab eis, ubi Christus nasce¬retur.» «Principes» templi ex propheticis templi scrip¬turis et doctores populi seu scribae ex peritia legis congregantur, quasi theologi cum iuristis qui simul conferentes enodarent dubium quoad locum nativitatis. Et adverte quod apud ethnicos sacerdotes ex libris Sibyllinis et astrologicis occulta nisi sunt vaticinare, uti Romae in templo Apollinis in Va¬ticano, ubi nunc est ecclesia Sancti Petri, et alibi per orbem vates erant, sicuti ex prophetis sapi¬entes sacerdotum Ierosolymis. Templum enim Ierosolymis a sapiente Salomone aedificatum non fuit aliud quam locus pro visione occulto¬rum mysteriorum Dei, ubi «Deus deorum» do¬minus loquebatur, quem princeps sacerdotum consuluit. Ibi responsa prophetarum tenebantur in scriptis, ex quibus occulta sacerdotes investi¬gabant. Sicut quodammodo in templis particularium deorum, Apollinis, Aesculapii et aliorum, ea quae secundum loci dedicationem populus ex occultis sciri cupiebat, sacerdotes investigabant, puta de 207vb rebus bellicis in templo Martis, de sanitate in templo Aesculapii, de omnibus rebus dubiis in templo Apollinis, et ita de reliquis, sic divinatio¬nes ab illis divinis dedicatis templo sacerdotibus sciscitabantur, uti et Herodes hic fecit. Tu vero notabis ex hoc textu divina providen¬tia hanc congregationem sapientum et scribarum factam ad ostensionem salvatoris: nam tota Ie¬rosolyma ex adventu magorum cum Herode ex eo turbata fuit, quia audiverunt ab ipsis regem Iudaeorum natum, qui propterea quia natus de oriente advenerant; nec dubitabant ipsum na¬tum, sed de loco ubi natus dubitabant. Congregatio deinde subsecuta est, ubi nasce¬retur Christus, sic eum nominavit Herodes. Quia reges Iudaeorum ungebantur, ideo ipsum Chri¬stum nominabat; et sic tempus nativitatis iam habuit suam certitudinem ex revelatione mago¬rum, quia natus. Magi vero huius nativitatis te¬stes causam scientiae allegarunt, quia de caelo fuit eis per stellam revelata. Et non congregavit Herodes sapientes et scri¬bas, ut sciscitarentur an natus, nam temporis de¬terminatio quando nasci deberet, non fuit ex sciscitatione scripturarum facilis, sed ille in cuius potestate sunt tempora, ille reservavit sibi, ut suo tempore revelaret. Ille enim Christi adventus in carnem sic fuit omnibus occultus sicut alius adventus eius quem exspectamus, quod veniat ad iudicium, quem etiam ipse Christus se ad re¬velandum nescire aiebat. Sicut igitur Christus veniet in nubibus, quan¬do instabit illud tempus, sic et nunc venit in nubibus, scilicet in signo seu stellis; unde se ve¬nisse in carnem ostendit in caelo, quare in stella viderunt ipsum. Et sicut signa adventus sui ad iudicium sunt revelata in scripturis, sic signa ad¬ventus sui in carnem, intra quae sunt, quod Herodes erat alienigena et defecerant reges ex Iuda, et post «septuaginta hebdomades», de quibus loquitur Daniel, et quod de virgine «ex semine David» et eius civitate, scilicet Bethleem in Iuda, non in Bethleem tribus Sabulon, nasci deberet, et cetera huiusmodi quae in prophetis habentur. Unde indubitatum erat certa signa praecedere et certa concurrere in hoc mysterio, et quod tempus solum ex superna revelatione haberi de¬beret: sic pastoribus 208ra angeli annuntiarunt Christi nativitatem, Symeon et Anna prophetissa et ul¬timo Iohannes Baptista, qui propterea se dicit a Deo recepisse officium baptizandi, ut Iesum cum aliis venientem baptizando Dei Filium co¬gnosceret et revelaret. Sed haec sic facta sunt ex revelatione, verum quia prophetae bene praedi¬xerant, qualis esset futurus Christus et quae eius divina opera, ideo Christus se in illis operibus manifestavit, quae perhibuerunt testimonium ip¬sum esse Christum, de quo loquuntur prophe¬tae, quodque Pater qui est Deus, in operibus, quae per ipsum operabatur, testimonium perhi¬beret ipsum esse, in quo Pater illa faceret, quae nullus homo facere posset, et ideo Patrem esse in ipso ipsumque eius Filium, in quo Pater ha¬beret bonam complacentiam. Sequitur: ‹Ac illi dixerunt: In Bethleem Iuda; sic enim scriptum est: Et tu Bethleem Iuda non es minima in principibus Iuda; ex te enim exiet dux, qui regat populum meum Israel.› Secundum Hebraeos sic dicit Michaeas pro¬pheta; Michaeae 5o: «Et tu Bethleem Ephrata, parvulus es in milibus Iuda; ex te mihi egredie¬tur, qui est dominator in Israel, et egressus eius ab initio a diebus aeternitatis»; et secundum Glossam est sensus: ‹etsi sis parvulus viculus comparata civitatibus Iudae, ubi tanta sunt milia, tamen non es minima, quia ex te egredietur ma¬gnus Christus, qui non tantum de David, quia egressus eius ex mea substantia constat, natus a diebus aeternitatis.› Certum habetur ex responso Christum, qui dux seu rex ex diffinitione quae per prophetam ponitur exsistit, sicut «a diebus aeternitatis» exit a Patre, in cuius persona loquebatur propheta, ita exire debere in tempore a Bethleem; dicit textus «Bethleem Iuda» ad differentiam Bethle¬em in tribu Sabulon, ut praemisi secundum Ni¬colaum de Lyra. Dicit propheta secundum evangelium quod ‹dux ille exiet, qui regat populum meum Israel›. ‘Regere populum Dei Israel’ spectat ad regem, qui Christus dicitur; regere regis est. Populus Dei Israel est po¬pulus viri videntis Deum, et hic est populus Christi Filii Dei, quia nemo vidit Deum nisi ipse, et ad visionem allicit suo regimine. Natus est in Bethleem in domo panis, quae et Ephrata 208rb per prophetam nominatur. Ephrata au¬tem fecunda et sterilis interpretatur, ut post Philonem ponit Hieronymus; nam virginitas ut talis est sterilis, sed fecunda virginitas dici potest Ephrata. In hoc viculo Ephrata natus est Iesus salvator in domo panis, qui est «panis vi¬vus» seu refectio animae, quia verbum Dei. Et nota quomodo propheta dicit ipsum nasci debere in «Bethleem Ephrata». Sicut exivit in «diebus saeculi» secundum unam interpretatio¬nem, quam habet Chrysostomus, aut «aeter¬nitatis», quod sicut «a diebus aeternitatis» egres¬sus est Filius mihi, ait Deus Pater, ita etiam egre¬ditur mihi ex Bethleem, puta sine omni macula, et non alius quam ille idem meus Filius. Sequitur: «Tunc Herodes clam vocatis magis didicit ab eis tempus stellae», ut scilicet sciret, quando nativitas esset eis revelata; fecit autem hoc occulte, ut iuxta propositum suum sciret, quanti temporis esset infans, quoniam contra ip¬sum iam cogitaverat dolos parare. Sequitur: «Et mittens eos in Bethleem dixit: Ite et interrogate diligenter de puero, et cum invene¬ritis, renuntiate mihi, ut ego veniens adorem eum.» Nota quomodo persecutor palliat malitiam: eos ad locum mittit, commonet, ut diligenter in¬quirant de puero et renuntient, ut veniens ipsum adoret. Licet subdole haec dixerit, uti omnes doctores exponunt, non tamen sine nostra doctrina; nam diligenter interrogare debemus in Bethleem, scilicet domo panis vitae, quae est ec¬clesia, de puero Iesu et inventum adorare. Dico quod qui invenit ipsum, cum intellectu et in Spi¬ritu renuntiat adversario spiritus, scilicet carna¬litati, se invenisse et totum hominem ducit ad adorationem et prostrationem et humiliationem in eius conspectu. Quomodo autem diligenter inquiri debet pu¬er, ostendit series litterae, quia omnia relinqui debent uti magi patriam et sub diurno ductu quaerens debet proficisci. Et stella est praelatus ecclesiae, per quam ducitur quaerens ad puerum; et ille non cessat illuminare iter, quousque veni¬at, ubi est puer, et cum «gaudio magno» debet stel¬lae ducatum amplecti tamquam divinam illumina¬tionem, quae est verbum Dei, quod praelatus ex evangelio haurit. Et si aliquando ad Vetus Testa¬mentum se convertit quaerens, ubi non est «lux illuminans», sed 208va velata et occultata, semper ad vi¬vum lucis evangelicae verbum se convertere debet et indubia fide eius doctrinam amplecti, nam veniet usque ad visionem et cognoscet et adorabit atque omnia offeret salvatori, qui «centuplum» restituet et vitam dabit sempiternam. Nota tamen quod rex Herodes dicit «ut ad¬orem eum»: fatetur Messiam per reges adoran¬dum, licet subdole dicat; nam sic in psalmo ca¬nimus: «Et adorabunt eum omnes reges terrae, omnes gentes servient ei». «Qui cum audissent regem, abierunt», ac si propterea Ierosolymam applicassent, ut regem audirent super loco, et quia concorditer ex de¬liberato consilio audiverunt Bethleem locum es¬se, «abierunt»; nam sicut ipsi regi et per ipsum omnibus Christum natum revelarunt, qui stellam non viderunt, sic rex ex omnium consensu reve¬lavit locum nativitatis ipsis, qui prophetas non viderunt; tenebantur Iudaei credere magis, quia ipsis crediderunt Iudaeis. Et «abierunt» versus Bethleem. Et sequitur: «Et ecce stella, quam viderant in oriente, antecedebat eos usque dum veniens sta¬ret supra, ubi erat puer.» Patet stellam dici ex illuminatione potius quam motu, quoniam non movebatur sicut stella in caelo ex necessitate, sed ab oriente versus me¬ridiem, ut quidam dicunt; sed nec illuminatio illa caruit luce intelligentiae, illuminavit enim oculos, sicut lux se ingerit, et mentes, ut scirent ibi esse puerum, ubi staret; nec alia est lux mentem illu¬minans magorum ex stella et alia, quae eos in puero attraxit. Lux sapientiae seu rationis una ubique, sed in stella aliter quam in puero, sicut lux est aliter in stella quam in sole, licet lux stellae sit a sole; unde in sole est ut in fonte seu in essentia, in stella est communicative; sicut lux stellae matutinae ostendit lucem solarem appropinquare, ita lux istius stellae sapientiam incarnatam. Dicit Iesus Apocalypsis ultimo: «Ego sum radix et genus David, splendida stella et matutina.» Splendidam stellam et matutinam se nominat, et non potest nisi sol esse «splendida» illa «et matutina», nam splendor omnium aliarum stel¬larum in matutino tempore occumbit, solum sol in matutino splendet. Nominat se stellam propter humanitatem, 208vb quia «radix et genus David»; ideo sicut omnia corpora lucida, quae in caelo sunt, stellae dicun¬tur, quasi homines ratione vigentes – ratio lux est –, sic se etiam stellam nominat, licet sit sol inter stellas. Sine sole nihil vitae aut gaudii esse potest in sensibili mundo, sic nec in microcosmo sine splendore lucis sapientiae. Omnis homo in caelo rationis est ut stella quaedam alia et alia luce fulgens ex dono lucis solis, sol vero ille est homo inter homines sicut «radix et genus Da¬vid» in se sacerdotii et regalis complicans altitu¬dinem. In se omnis homo stellam habet, quae «ab oriente» ipsum ducit usque ad Iesum seu ver¬bum Dei. Nam ex indita luce rationis nihil appeti¬mus nec in motu rationis quaerimus nisi solem seu fontem lucis sive Iesum. Stella antecedit nos, nam ratio ducit ad fontem vitae; sic philosophi in lu¬mine suo lumen in fonte quaerunt. Qui splendorem lucis verbi Iesus audiverunt, stupefacti dixerunt: «Numquam homo locutus est sicut ille.» Verbum Iesu lucidum illuminans oculos mentis non ut nostri magistri, qui im¬primunt similitudines conceptuum in docilem ex multa reiteratione, sed ut verbum caecum illu¬minans de rusticis et piscatoribus faciens in mo¬mento summos doctores convertens animas sicut ignis accendens. Mira res est: ratio lucida ducit per regiones et quaerit quem diligit, et numquam quie¬scit nisi quando devenitur ad puerum humilem qui rex; nisi enim simul concurrat innocentia et impe¬rium in uno, non ipsum ut magistrum amplectetur, sed vagabit tamdiu, quousque reperiat coinciden¬tiam stabuli et palatii, pueri et viri, servi et domini, pauperis et divitis, hominis et Dei. Sequitur: «Videntes autem stellam gavisi sunt gaudio magno valde», quasi caecus qui reperit oculos; perdiderant eam dum essent cum He¬rode, ideo de inventione valde gaudebant quasi certi ex nova apparitione se consecuturos finem desideriorum. Nota quale est gaudium de inven¬tione Iesu, qui ideo occultatur, ut cum maiori gaudio reperiatur; «omne rarum carum.» Scriptu¬rae sunt difficiles et epistulae Pauli graves, ut attestatur Petrus apostolus in canonica, ideo ut Iesus, qui in ipsis latet, 209ra cum diligentia quaesitus ut thesaurus gaudiose reperiatur; quanto Chri¬stus melius occultatur, tanto avidius per zelosam animam quaeritur et dulciori iucunditate reperi¬tur; repperisse magistrum seu praedicatorem, stel¬lam scilicet ad Iesum ducentem, omnes etiam sapientes magi maxime gaudere debent. Sequitur: «Et intrantes domum invenerunt puerum cum Maria matre eius.» Qui stella duce intrant in Bethleem, intrant in domum panis et reperiunt «puerum et matrem eius Mariam»; nam qui praesumptuosi sunt et sine du¬catu nituntur intrare in ecclesiam, ubi est puer qui «panis vitae», non inveniunt eum; arrogantia non attingit sapientiam, quae humilitati unitur. Invenire puerum cum matre est invenire Fili¬um Dei et Mariae, mediatorem Dei et hominis. O quam dulce est invenire puerum qui Filius Dei, et eius matrem quae meruit esse mater illius in terris, qui non habet nisi Patrem in caelis! Si sapiens qui non quaerit nisi sapientiam eius crea¬tricem, cuius gestat imaginem, per quam reperire potest eam quam quaerit, et scit illam dare im¬mortalitatem si reperitur, et ipsam invenit in na¬tura sua humana humanatam, in matre uti alius homo et in puero amabili et benigno, «in diver¬sorio» ubi semper accedi potest, atque puerum semper solum qui non occupatur ab aliquo, quominus cuilibet audientiam praestet habens matrem misericordiae praesentem, quae sollicitat pro advenientibus et offert puerum desideranti¬bus, certe in immensum gaudebit. Si Plato mundum peragravit propter scire et undique magistrum quaesivit, Pythagoram adiit, et ita alii, de quibus Hieronymus in prologo Bibliae, qui certe omnes non nisi incarnatam sa¬pientiam quaesiverunt. In omnibus magistris quaeritur sapientia incarnata, et ideo nisi in ali¬quo foret incarnata, hoc est nisi homo reperi¬retur, qui sic est sapiens, quod non est possibile sapientiam esse maiorem, quae est sapientia in essentia, frustra quaererentur omnes magistri, si sapientia in nullo posset reperiri. Quod si illi ho¬die Iesum repperissent cum magis in Bethleem aut in transmutatione aquae in vinum sive cum Iohanne in baptismo et audissent «testimonium» Patris, aut in deserto in cibatione tot milium ho¬minum et audissent 209rb Christum, nonne ut beatus deducit Augustinus in libro De vera religione, ipsum ut finem desiderii amplexati fuissent et dixissent cum Andrea: «Invenimus Messiam», aut cum Martha: «Magister adest», aut cum Pe¬tro: Quo ulterius «ibimus, verba vitae aeternae habes?» Nonne in Socrate resplenduit sapientia valde, et in ipso sapientia ostendit qualis esse debet ille, qui est ipsa sapientia, puta «humilis», iustus, «mitis», patiens, et «usque ad mortem» stare pro veritate; et hic habuit discipulos, qui eum non deseruerunt «usque ad mortem», ut in Phaedone habetur? Quid de Christo Iesu et eius magisterio aestimandum est, qui in omnibus magistris quaesitus est, qui est «lux mundi» et magister magistrorum? Sequitur: «Procidentes adoraverunt eum.» Omnes sapientes procidentes inventam ad¬orant sapientiam tamquam fontem vitae immor¬talis. «Et apertis thesauris suis obtulerunt ei aurum, tus et myrrham.» Sapiens de thesauris suae sapientiae offert pri¬mae sapientiae, a qua omnia habet, quidquid pre¬tiosi habet, quae per illa tria signantur, et dat Deo gloriam de omnibus, quae in thesauris suis in¬venit. De his muneribus alibi satis dictum est. Sequitur: «Et responso accepto in somnis per aliam viam reversi sunt in regionem suam.» Qui in stella duxit eos ad puerum, per respon¬sum in somnis reduxit ad propria; qui pervenit via fidei ad Christum et eius contemplationem, alia via revertitur ad humana: ad Christum per fidem, ad humana revertimur per rationem. Haec sic dicta sint.