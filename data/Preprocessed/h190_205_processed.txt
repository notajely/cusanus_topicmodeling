7vb «Qui vicerit, possidebit haec», Apoca¬lypsis 21. Vidit Iohannes Ierusalem novam descen¬dentem de caelo a Deo paratam; et erat in monte alto sita civitas ornatissima, in qua erat fons vitae; nam in ipsa habitat Deus cum hominibus et ipse est eorum Deus, sed «qui vicerit, possidebit haec.» Unde civitas illa est a Deo parata, ornata ut sponsa. Est enim civitas vitae et laetitiae sempiternae. «Absterget» enim «Deus omnem lacrimam ab oculis sanctorum». Et nota, quia dicit «quoniam priora tran¬sierunt». Oportet priora transire, antequam ad illam caelestem perveniatur mansionem. «Transit» enim «mundus et concupiscentia eius». Et illa est prima mors, quando mo¬rimur, scilicet de transitoriis transeundo ad civitatem de incorruptibilibus compositam, uti sunt aurum et gemmae et lux et situs ultra regionem corruptibilium. Deinde est mors secunda in stagno, in quod proiciun¬tur, qui fidem non habent, ut ibidem Iohan¬nes in Apocalypsi. Vadunt christiformes de morte temporali ad vitam aeternam. Vadunt antichristiani de morte temporali ad mortem aeternam. In ci¬vitate, ubi Deus habitat cum hominibus, est fons vitae. Et «qui vicerit, possidebit haec». Unde ad fontem vitae non potest quisquam pervenire, nisi vincat et lucretur. Paulus nos in epistula dominicae docet, quo modo armatura est nobis necessaria, uti Ad Ephesios 6 legitur. Si enim in hoc mundo, ubi homo contra hominem propter terrenam possessionem bellum habet, arma¬tura est homini necessaria, scilicet quod «succincti lumbos» habeant loricam, ga¬leam, ocreas, scutum et gladium, sic et talis armatura est spiritui nostro necessaria contra spiritum potentem rectorem tenebrarum huius mundi. Ait Iesus discipulis: «Confidite» quia «ego vici.» Videamus, quibus armis Christus vicit principes et potestates et rectores 8ra huius mundi. Illa arma sunt certe divina, nam in¬sidiae diaboli sunt supra omnem huius mundi armaturam. Oportet, ut cum diabolo fiat colluctatio. Ipse enim non sinit nos as¬cendere ad montem, ubi est fons vitae. Sed in regione tenebrarum habitat, et insidiatur viae nostrae, et est plenus nequitia et dolo.