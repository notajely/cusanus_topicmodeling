Cod. Vat. Lat. 1245 fol.31vb «Quasi myrrha electa dedi suavitatem odo¬ris.» Ecclesiastici 24, et legitur in missa. Declarat sapiens vicesimo tertio capitulo quid sequitur eos qui non habent timorem Dei, et enumerat omnia mala etiam in progenie illius, et ut ‹cognoscant qui derelicti sunt, quia nihil est melius quam timor Dei et nihil dulcius quam respicere in mandatis Dei, et gloria magna est sequi Deum et longitudo dierum assumetur ab eo›. Et sequitur capitulum: «Sapientia laudabit animam suam, et in Deo honorabitur, et in me¬dio populi sui gloriabitur, et in ecclesiis Altissimi aperiet os suum» etc. Deinde continuat de sapi¬entia, quae est timor Domini, dicens: «Ego ex ore Altissimi prodivi primogenita ante omnem creaturam». ‹Ego feci in caelis ut oriretur lumen indeficiens, et sicut nebula texi omnem terram. Ego in Altissimis habitavi› etc. «Gyrum caeli» etc. ‹Et in omni terra et in omni populo et omni gente primatum habui, et omnium excellentium et humilium corda propria virtute calcavi›. Et sequitur lectio, quam iam legimus in missa: «In his omnibus requiem quaesivi» etc. Et attende quo modo sapientia «ex ore Altis¬simi» prodivit «primogenita ante omnem creatu¬ram», et haec vocatur logos, ratio seu verbum quam Plato et philosophi nominant intellec¬tum, «Deum de Deo», Deum creatorem a Patre primo Deo etc. Ista sapientia omnia formando lustrat et un¬dique lucet, ‹quaesivit in omnibus requiem›; sed <Deus> pater eius quem nominat ‹creatorem om¬nium› et etiam ipsius, scilicet sapientiae quae ‹ante creaturam› ‹prodiit ab ore›; ut in creatura conspicitur dicitur creatura. Et attende, ac si quis diceret videndo librum Platonis: Ecce Platonem et opus Platonis. Est enim intellectus Platonis sub signis latitans qui non est opus Platonis, et est liber, qui est opus etc. Ita nominatur in creaturis sapientia Dei Pa¬tris creatura. Et quid est aliud creatura quam sapientia Dei sic ostensa? Sicut liber Aristotelis non est nisi sapientia Aristotelis sic communi¬cata et ostensa. Duplicem igitur hic potes mun¬dum intueri: Unum in sapientia «ante omnem creaturam» sicut in arte, alium in explicatione uti in visibili effectu. Videtur in sapientia increata mundus ut in causa causatum. Videtur in Cod. Vat. Lat. 1245 fol.32ra mundo sapientia ut in causato causa. Et attende quo modo dicit textus quod «crea¬tor omnium» creavit sapientiam. Si enim omnia creata respicis, non aliud creatum esse comperis quam ipsam sapientiam. Nam illa semota nihil est creatura. Dicit «omnium» ideo quia non pot¬est sapientia videri creata, nisi simul omnia vide¬antur; sicut non possum magisterium statuarii videre, nisi totam simul concipiam statuam. Si enim seorsum pedem aut manum video et non simul totam colligo in mente, neque ordinem aut proportionem aut pulchritudinem aut magiste¬rium video etc. Et nota ubi ait: «et requievit in tabernaculo meo», quo modo Deus Pater quiescit «in taber¬naculo» sapientiae. Nam non est aliud taberna¬culum sapientiae quam creatura quae est capax sapientiae, et est natura intellectualis. Ideo Ge¬nesis declarat Deum ultimo creasse hominem et eidem ‹inspirasse spiritum vitae›. Et non est pro¬prie spiritus vitae nisi intellectus qui ex se spirat vitam ut Plato etiam videbat. Ex quo ex se vitam spirat et exserit natura illa, ideo immortalis. In illa creatura ubi est tabernaculum sapientiae, quiescit creator ut et Moyses vidit et descripsit creatorem non quievisse quousque spiritum infudit in hominem in quo est capacitas sapientiae ut pos¬sit aliis animantibus praeesse etc. Et sequitur: ‹Dixit mihi: In Jacob inhabita, et in Israel mitte radices.› Ecce inter homines ca¬paces sapientia<e> sapientia pro singulariori ha¬bitatione elegit speciem Jacob quem dilexit et posuit in illo Israelitico populo radices. Nam cla¬rius se illi populo sapientia ostendit quia ille po¬pulus meruit legem seu lucem sapientiae recipere a Deo, et timor Dei fuit in eo; quod est signum sapientiae. Et addit: «Et in electis meis mitte radices.» Israel dicitur «vir Deum videns», et illi videntes electi sunt. Unde nemo recipit a Deo radicem verae sapientiae ut scilicet naturaliter ad timo¬rem Dei inclinetur a radice nisi sit ex electis Dei. Et subdit: «Et sic in Sion firmata sum» etc., ac si diceret Sapientia: Postquam tale imperium recepi a Deo meo ut radices mitterem in electos eius, tunc «in Sion firmata sum», scilicet in con¬templativis qui ibi ‹in Sion et sancta civitate Je¬rusalem› conversabantur. Unde locus ille erat electus pro electis in quibus Cod. Vat. Lat. 1245 fol.32rb erat ‹tabernaculum› sapientiae. Et in illo loco prae ceteris omnibus locis ‹requievit› sapientia. Nam nihil aliud doce¬batur ibidem quam timor Domini etc. ‹In Jerusalem› est magis ‹potestas› sapientiae quia principatus doctrinae timoris Dei etc. Et intelligit per locum locatum. Ideo sequitur: «Et radicavi in populo honorificato et in partes Dei hereditas illius», ac si diceret scribens quod «in partes Dei hereditas» sapientiae pervenit. Sunt enim illi de parte Dei, quia «peculiaris po¬pulus», et ideo Deus se illi ostendit, et «notus in Judaea Deus» solus, «in Israel magnum nomen eius» etc. «Et in plenitudine sanctorum detentio mea.» Sunt enim ex eo sancti pleniter et perfecte quia in eis est «detentio» sapientiae. Deinde ponit laudes sapientiae per similitu¬dinem pulchrorum et utilium etc. «Quasi cedrus» etc., sapientia ‹exaltatur ut cedrus›. Applica igitur ex quo sic est quod sapientia in illo populo Judaico debuit singularissimum ‹ta¬bernaculum› reperire in quo ‹quiesceret›; tunc gloriosa virgo fuit hoc ‹tabernaculum in quo quievit›. Univit se enim inseparabiliter naturae rationali quam assumpsit in perfectissima creatura, virgi¬ne gloriosa. Illa fuit finis electionis populi Judae¬orum pro ‹tabernaculo› sapientiae; fuit finis ple¬nitudinis sanctorum quia ‹detentio› sapientiae fuit in ea quare ipsa ‹exaltata est tamquam cedrus Libani› etc.