SERMO XVI Gloria in excelsis Deo 21r «Gloria in excelsis Deo, et in terra pax homi¬nibus bonae voluntatis». Hoc angelico ore Deo gratissimum et nobis salutare canticum novo genito in primordiis decantatum, postquam vigilantibus pastoribus super gregem suum Christi nativitas est annunti¬ata, tanti et tam alti mysterii est, ut non ego quidam, immo nec cuncti, qui fuerunt et erunt, ad explicandum eius sacramenta sufficient. Semper enim Deo gloriosissimo aeterno et in¬commutabili «gloria», quia «ipse est» principium «ante omnes» creaturas, ‹per quem, in quo› et ad quem omnia, ‹apud quem› semper fuit ‹in prin¬cipio Verbum›, et ipse «Deus Verbum erat» in principio. Et quia ‹per eum omnia facta sunt, et quidquid factum est, in eo vita erat›, ante¬quam crearetur, et «vita erat lux hominum», quia cuncta illuminatio esse, vitae et veritatis ab eo ‹vivo fonte› procedit, licet ‹tenebrae non comprehendant›. Nonne illi semper gloria, qui ‹multifarie mul¬tisque modis olim locutus est per prophetas› et testes et proxime per Johannem, quoniam ipse «vita viventium», a quo omne bonum? Sed mo¬do sibi «in excelsis gloria», quia «novissime» «Verbum caro factum» et ‹per Filium locutus est nobis›! Quae tam alta et supermiranda et prius non audita laetitia, quoniam ‹in terra› humanae na¬turae, ubi «invidia diaboli», per casum primo¬rum parentum «mors» et peccatum et hostilitas et guerra semper habitavit, modo angeli cantant: «Pax hominibus bonae voluntatis», quoniam «Verbum caro factum habitavit in nobis» et «in pace factus est locus eius». Quo modo hoc factum est, nisi quia «mise¬ricordia et veritas sibi obviaverunt», quae fue¬runt adversa ob peccatum hominis et legem Dei, et se mutuo ‹in pace et iustitia osculatae sunt›! Quis tam grandes res concipit? «Quis» huius ‹pacifici regis›, qui hodie intravit mundum, «generationem enarrabit» et tanta aperiet super¬miranda mysteria? Non homo, quia creatura finita, «faenum et flos agri». Quare quanto debiliores, tanto plus auxilio divino indigentes ad Matrem Salvatoris, ‹vitae et veritatis›, devotissima mente recurramus, ut tanti mysterii aliquid salutiferae dulcedinis pro nostra contemplatione cap<ere> mereamur. PARS PRIMA De tribus missis huius festi et de triplici nativitate Christi «Gloria» etc. Si quis cuncta, quae ex ordinatione sanctae matris ecclesiae pro officiis huius festivitatis ordinata sunt, animo vigilanti pensaverit, inve¬niet totius nostrae scientiae, inquisitionis, salutis, requiei et beatitudinis, quantum homini scire fas est, altissimam contemplationem. Nam primum evangelium – missae nocturnae – est de descriptione hominis, scilicet Caesaris Augusti, secundum est de locutione angelica – missae in ortu –, et tertium est de Verbo, quod «erat in principio apud Deum» – missae, quae sole elevato super totum hemisphaerium de¬cantatur. Intellectus hominis est tenebrosus et noctur¬nus, intellectus angelicus clarus ut aurora, divi¬nus ut ipse sol, quoniam «illuminat omnem hominem venientem in hunc mundum». Labor hominis est ad descriptionem orbis, angelicus ad annuntiandum Salvatorem, quem glorificant in caelo omnes ‹supercaelestes vir¬tutes› et in terra homines pacis, pietas Salva¬toris est, ut se ipsum mundo manifestet. Et quia in tenebris nocturnis, quae humanum intellectum signant, natus est Salvator noster, Deus et homo, et ‹positus in praesepio› tam¬quam faenum ante boves et asinos, inquiramus, quantum possumus, ut si non ut fortes boves ingenio, saltem ut simplices asini hunc angeli¬cum cibum degustemus. Et quia missa illa, quae circa medium noctis celebratur, signat huius nostri Salvatoris aeter¬nam generationem, quae incomprehensibilis est per tenebras, secunda missa in ortu temporalem nativitatem comprehensibiliorem quoad humanitatem signat, et tertia spiritualem, quae per «gratiam in praesenti et gloriam in futuro» habetur, se¬dentes in nocte circa praesepe Salvatoris de hiis tribus, quantum possumus, contemplemur. Et primo pro intellegentibus de aeterna gene¬ratione Filii Dei, quantum planius possumus, videamus; deinde de temporali pro communibus, et postremo pro contemplativis de spirituali. PARS SECUNDA De aeterna generatione Filii; temporalis hic tantum tangitur Et quamquam aeterna generatio inperceptibi¬lis sit in via, tamen ad quantumcumque mo¬dicum hoc sit, quod de hac contemplari vale¬mus, elevemus nos, quia in hoc consistit summa nostri perfectio intellectus. Nihil enim in via exsistentes aliud quaerere aut sperare debemus quam, ut ad eius cognitionem claram in patria veniamus. Sciendum ergo, quod nativitas Filii Dei nihil aliud est, quam processus intellectualis Verbi a Deo Patre vel quam divini Verbi productio. Cum enim Deus benedictus sit principium in¬tellectuale omnis creaturae agens per intellec¬tum et voluntatem – «omnia» enim, «quae¬cumque voluerit, fecit» etc., «ipse dixit» etc. –, ideo necesse est, quod in ipso sit intellectuale sive mentale verbum, in quo se et cetera intel¬legat. Et cum sit de ratione verbi, quod sit alterius verbum, quia dicitur respective quasi verberan¬tis verbum, scilicet a quo dicitur, id est di¬cendo producitur, ideo divinum Verbum proce¬dit ab aliquo, a quo nimirum realiter distinguitur eo, quod ‹nihil procedat a se ipso› secundum Augustinum De Trinitate. Sed non procedit a creatura; ergo a Deo. Non procedit ab essentia divina, cum illa non distinguatur realiter a Filio, cum unaquaeque persona sit essentia divina. Igitur, cum dicitur ‘verbum procedit a Deo’, ‘Deus’ debet capi personaliter, non pro essentia, sed persona, scilicet Patris. Et quia Verbum Dei non potest esse accidens divinae mentis, sicut in nobis et angelis, prop¬ter simplicitatem et immutabilitatem Dei, nec tamquam aliqua creata substantia sibi intrinsece adiacens tamquam forma vel aliquo modo extrin¬sece, cum omnia illa divinae perfectioni repug¬nent, maxime, quia omne creatum est finitum, et non posset esse infinite repraesentativum. Cum ergo Deus in suo Verbo se et omnia comprehen¬dat, sequitur, quod Verbum est res increata, in¬finita, quae nulla alia esse potest quam Deus. Et quia tantum unus est Deus, Verb<um> a Deo essentialiter et realiter non distinguitur, licet realiter-personaliter a Patre distinguatur. Omnis distinctio essentialis est realis, et non econverso. Et licet essentia divina sit quaelibet personarum et econverso, tamen, quia personis convenit aliquid, quod non convenit essentiae, scilicet spirare, generare etc., secundum hoc formaliter aliquo modo conceditur essentiam distingui a personis, etc. Et sic in divinis est distinctio formalis et personalis; et verum est dicere, quod plures res in divinis, scilicet tres personae, sunt una essentia. Et quia hoc Verbum est infinitum perfectione essentiali, quia Deus, et infinitum in repraesen¬tando, quia universalissime et tamen perfectissi¬me et determinatissime repraesentat plus, quam omnia alia verba mentalia et vocalia, creata et creabilia repraesentare possunt, prout divinae cognitioni peroptime congruit, igitur unicum tantum est, quod primarie Deum repraesentat sive divinam essentiam. «Obiectum» namque «primarium divini in¬tellectus est ipse Deus». Ad quem sensum Johannes dicere videtur: «Verbum erat apud Deum», eo modo quo dici consuevit: «Con¬templatio illius est apud se ipsum», id est: Ipse est obiectum suae contemplationis sive sui con¬ceptus. 22r Alia est nativitas, qua hodie ‹ut sponsus processit› ille admirandus «unigenitus» Dei et «primogenitus» Mariae ‹de thalamo suo› ut «rex pacificus» iuxta vaticinium Ezechielis clausis portis sanctissimi tabernaculi in hunc mundum «moeroris, tristitiae» etc., «in Bethlehem Juda, civitate David», prout dicetur ‖in alio sermone‖, ubi haec introducetur Salvatoris nativitas. Et quia ista praedicta sunt valde «in excelsis», quoniam de Verbo, quod «erat apud Deum et erat Deus a principio», quod pro nostra salva¬tione humanitatem mirabili unione assumpsit, hinc recte dictum est: «Gloria in excelsis Deo». PARS TERTIA De Christi spirituali nativitate in pacificis De tertia Christi spirituali nativitate in nobis dicendum, quoniam «Verbum caro factum habi¬tavit in» «hominibus», et secundum thema «bonae voluntatis», quibus per Verbum pax data est. Ideo sciendum, quod talis cotidiana spiri¬tualis nativitas, quae missio invisibilis Filii Dei dici consuevit, nihil aliud est quam processus Verbi sive ‹genitae Sapientiae› a Deo Patre ad mentem rationalis creaturae pro ipsius creaturae spiritualis gratuita illustratione. Quamquam enim ubique est et in qualibet ra¬tionali creatura per essentiam Dei Verbum et divina Sapientia, simul et tota Trinitas ‹attingens a fine usque ad finem fortiter et disponens omnia suaviter›, non tamen est ubique per lumen gratuitum. Quapropter, quando in mente tene¬brosa huiusmodi lumen divinum oritur, sive in mente minus illuminata maius lumen oritur, con¬grue Filius Dei nasci perhibetur. Hoc nempe opus, licet a tota Trinitate fiat effective, cum «opera Trinitatis sint indivisa», tamen iure Filio, cum ipse sit «imago Dei», Verbum et sapientia et «candor lucis aeternae» appropriatur. Verbi est mentem illuminare, sapientiae sapien¬tem facere, et spiritualis imaginis est mentem cuiusquam illi, cuius est imago, assimilare et reformare, et candoris est mentem candidam facere. Unde de Dei Verbo scriptum est: «In animas» enim «sanctas se transfert et amicos et prophetas constituit». Et per talem spiritualem nativitatem Filio Dei nihil acquiritur, sed illi, in quibus nascitur, ‹filii Dei› efficiuntur per ‹gratiam in prae¬senti et gloriam in futuro›. Hoc habetur in evan¬gelio, quod sic «dedit» nobis «potestatem filios Dei fieri, non ex voluntate carnis nec sanguini¬bus» renascendo, «sed ex Deo» per inspirationem. Et hoc est, quod sapiens ille dicit: ‹Emitte illam› sapientiam etc. Agit enim illa sapientia tria in homine ad instar solis, quia illuminat et clarificat, calefacit et demum fructificat. Qualis autem haec clarificatio et calefactio et fructus adipisci debeat? Pro nunc ‹Bethlehem accedamus› etc. Et quia viae Domini sunt pacificae – Prover¬biorum ⌈4⌉: «Omnes semitae illius pacificae» –, qui usque ad Bethlehem, id est ‹domum panis›, accedere vult, ut in eo nascatur Jesus, oportet eum pacificum esse et bonae voluntatis, quoniam haec est vox nova angelica in terra: «Pax hominibus bonae voluntatis» etc. Et ita Christus, quandocumque ad apostolos intravit, dixit: «Pax vobis». Et ubicumque apostoli volebant ex eorum praedicatione Chris¬tum nasci, in quamcumque domum intraverunt, dixerunt: «Pax huic domui». Et Paulus post¬quam gaudium propter appropinquitatem Chris¬ti nuntiavit, dixit: «Et pax Dei, quae exsuperat omnem sensum» etc. Ita, si in vobis Christum vultis nasci, ‹pacem habete, quae ex conformitate, humilitate et tran¬quillitate constituitur. Qui enim voluntatem suam voluntati divinae conformat, in pace est. Job 9: “Quis resistet ei et pacem habet?”, quasi diceret: nullus. Item, humilitas ita ad pacem confert, quod sine ea non habetur. Dicitur vulgariter: Duo grossi in uno sacco se non compatiuntur. Ad Eph. ⌈3⌉: “Solliciti servare unitatem spiritus in vinculo pacis”. Tertio iuvat bonum pacis tranquillitas mentis; sicut in loco spinoso nullus potest bene pausare, sic cor inquietum veram pacem habere non po¬test. “In pace in id ipsum dormiam” etc.› Qui enim pacificus esse vult, haec servare necesse habet, scilicet quae dicta sunt. Et oportet se custodire: ‹a pace inquinata, quae est multorum ad ma¬lum concordantia, sicut habuit Pilatus cum He¬rode. Et vocatur ‘pax peccatorum’ secundum Psalmistam; et a pace simulata, qualis Judae proditoris. Psalmista: “Qui loquuntur pacem cum proximo” etc.; et a pace inordinata, quando maior oboedit inferiori. Talis pax est deterior quam guerra; talem pacem habuit Adam cum Eva uxore sua, quia ei oboedivit›. Et quia «quadruplex bellum invenitur in Scrip¬tura: bellum inter carnem et spiritum, quod pacificat paenitentia; inter hominem et Deum, quod pacificat iustitia; inter angelum et homi¬nem, quod pacificavit Filii incarnatio; bellum inter hominem et proximum, quod pacificat pa¬tientia». Qui autem ita est pacificus et habet ‹ornatam› pace ‹domum›, ille potest accedere Bethlehem, et in eo subito spiritualiter nascetur Salvator pacificus. Erigamus ergo contemplationem amorosam ad Christi nativitatem, ut, dum eius superadmi¬randam nativitatem mente pia et pacifica reco¬limus, illuminationem, calorem et fructum senti¬amus! Adnotatio Dicit cancellarius Gerson De mystica theo¬logia cap. 2: «Fides, ut arbitror, est pax in cre¬dendo». Unde, quando homo non amplius in¬quirit per rationes velle apprehendere et pacem habet in auctoritate dicentis et oboedit, tunc est pax in credendo. Quoniam vero omne peccatum ex praesumptione ortum habet, venit Christus, ut tollat omnem praesumptionem nobis conna¬tam a primo parente, qui voluit propria prae¬sumptione esse similis Deo et ‹scire› uti Deus ‹bonum et malum› et non oboedire, ut per oboedientiam posset edere ‹de ligno vitae›. Quare ad recommittendum nobis oboedien¬tiam factus est homo et ‹exinanivit se ipsum›, ut ostenderet nobis duo, scilicet quo modo oboedientia et humilitas adeo sunt Deo grata, quod «Filium suum misit in mundum», et quod ipse Filius in hoc fuit oboediens, qui «cum in forma Dei esset» etc., «factus est homo» propter oboedire Patri, immo «factus» est «oboediens» Patri etiam «usque ad mortem», immo etiam ad «mortem crucis». Quo genere nihil inferius fieri potuit, ut sic homo disceret oboediendum esse et cognosceret, quo modo humanitas per oboe¬dientiam vadit et ascendit cum pace fidei in divinitatem. Humanitas enim Christi transivit in personam Verbi, quia ad hoc venit in mundum, ut faceret voluntatem Patris. Habemus itaque ex pace fidei doctrinam veri¬tatis et experientiam utilitatis oboedientiae con¬tra praesumptionem.