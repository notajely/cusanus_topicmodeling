20rb lin.19 «Quodcumque solveris super terram, erit so¬lutum et in caelis». Evangelium dominicae: «Nisi abundaverit iu¬stitia vestra plus quam scribarum et pharisaeo¬rum, non intrabitis in regnum caelorum». Primo est considerandum, quo modo ordo textus habet, quod Petrus primo confessus est fidem, sine qua nemo potest salvari. Quare nec Pharisaei nec scribae nec legis observatores in¬trare possunt regnum caelorum. Ex evangelio: «Venit Jesus». Ex ordine notandum, quo modo ante omnia necesse est, quod quisque, qui vult beatus esse, [quod] sit Simon, id est agnoscens: hanc esse revelatam caelestis Patris fidem Jesum esse fili¬um hominis et ‹Filium Dei vivi›. Secundo necesse est, quod credat in Simonis confessione omnes fideles complicari, ita quod omnium Christianorum fides in fide per Petrum expressa complicatur. Unde, cum omnes essent interrogati, Petrus omnium nomine respondit. In Petro igitur om¬nium nomine respondetur. Unde ille non potest esse beatus, qui non est in unione illa fidelium, quam Petri fides complicat. Dicuntur igitur scisma et divisionem facere, qui non sunt uniti in fide Petri. Petrus autem ad haec in sua sede in successore vivit, ut ait sanctus Hieronymus Petri cathedram apo¬stolico spiritu animatam. Ob hoc «portae inferi non praevalebunt adversus eam» cathedram sic animatam, ut hic ait textus, quae a recta fide 20va numquam recessit neque recedet, ut dicit ca¬non. Unde Hieronymum attendere debemus, qui fidem suam ad papam Damasum remittens; <C.>24 q.<1 c.> ‹Quoniam vetus oriens›. Et quo modo papa est magister fidei, ut legitur in epi¬stulis Theodosii et Marciani et gestis concilii Calcedonensis inseruntur. Et c.<12> «Quotiens» causa et q. praeallegatis. Primo circa hoc, quod Christus dixit: «Quem dicunt homines esse filium hominis?» et apostoli responderunt: «Alii Johannem Baptistam, alii Eliam, alii Jeremiam». Et pondera, quo modo se nominat filium hominis et in hoc attende simi¬liter, quia dicit: «Quem dicunt homines», quia dicere convenit homini. De homine et filio ho¬minis alibi tactum est. Item, quia responsio hominum est coniectu¬ralis; nam est ex aliqua nota similitudine arguens; sed veritas non attingitur in coniectura. Ob hoc fides nostra non est ex homine, quia nulla con¬iectura ad ipsam attingit, sed revelatione Patris, ut magister ad Petrum loquens attestatur. Unde evangelizatio est annuntiatio eius, quae sine verbo occulta maneret. ‹Fides enim ex au¬ditu, auditus ex verbo›, ex verbo revelatio. Ver¬bum revelat Patrem suum, alias incognitum. Nemo scit, quis sit interior ille homo, nisi re¬veletur. Nam nemo scit, quid sit in homine nisi spiritus hominis, qui est ipse interior homo. Et hic spiritus est in verbo, in quo se ipsum revelat. Pater in Filio revelatur, et omnipotentia Patris revelatur in arte, ars autem in opere. Unde opera Christi perhibebant testimoni¬um artis omnipotentiae; ars autem omnipoten¬tiae inseparabilis virtus est ab essentia creatoris, ‹per quam Deus fecit et saecula›, quae est ut Verbum omnipotentis, cui omnia oboedire neces¬se est. Si ad singula verba evangelii per ordinem at¬tendes, reperies, quo modo Jesus ad finem, ut fidem introduceret in discipulos, incepit inter¬rogare. Ex quo habes, quod discipuli nondum cognoverunt Christum, quia Petrus recepit ex revelatione Patris, quis esset, nec Petrus ex hac revelatione cognitionem est assecutus, quam Spiritus Sanctus adduxit in ipso et in aliis post missionem manens. Deinde vide, quo modo interrogat: «Quem dicunt homines». Homo dicit humaniter, et quia homo, sibi convenit dicere. Et hinc habet men¬tem, quae est similitudo rerum; sicut Deus est essentia 20vb essentiarum, ita imago Dei est mens, quae est similitudo seu species specierum. Et hinc sicut Deo convenit dicere et hoc est sui similitudinem explicare, sic mens humana ex¬plicat dicendo suam similitudinem. Nota similiter ibi, ubi ait «filium hominis», quo modo Christus est filius hominis indiffinite loquendo, ut sit omnium frater et cuilibet volenti proximus. Consequenter ad textum respice, qui dicit: «Alii Johannem Baptistam»; ex quo duo nota: Tunc forte mortuum Johannem Baptistam et quo modo humana responsio est coniecturalis et sine praecisione veritatis etc. Item nota, quo modo in Christo videbatur aliquid tale complicite, quod erat in omnibus sanctis prophetis particulatim et explicite. Ideo cum nihil in aliquo prophetarum fuerit, quod non in Christo, ergo responsio ad notum respi¬ciens coniecturam ignoti ex similitudine fecit. Item ibi: «Vos autem», quia ipsi non erant sicut ceteri; erant enim discipuli maximi magistri etiam opinione omnium hominum, in quorum comparatione dei fuerunt. Item ibi: «Quem me esse dicitis?» attende, quo modo textus filium hominis explanat inter¬rogantem esse Jesum. Et nota, quo modo in di¬cendo seu loquendo concordant omnes homi¬nes, quia dicunt sapientes et coniecturantes. Item ibi: «Respondens Simon Petrus», quo modo ipse omnium nomine respondit. Item ibi: «Tu es Christus, Filius Dei vivi». Pri¬mo dixit «Christus», quoniam prae consortibus unctus ideo et «Filius Dei», et quia «Christus» ideo «Filius Dei vivi», non dei alicuius corrupti¬bilis sed heres Patris, qui est vita vivens. Item ibi: «Respondens autem Jesus», dicit textus, quod Jesus respondit; nam Jesus est Sal¬vator; quia enim Filius Dei et heres vitae, hinc Jesus «Beatus es Simon Barjona». «Simon» dicit, quia agnoscens, dicit «Barjona», quia filius grati¬ae, ut ipse esset per gratiam, quod Filius Dei per naturam. Et consequenter ibi: «Quia caro et sanguis non revelavit tibi, sed Pater meus» etc. Habes, quod ex eo, quis recipit illuminationes paternas, quae non possunt aliter haberi, beatus est; nam in eo spiritus Patris. Item ibi: «Pater meus». Nota, quo modo solus Christus potest vere dicere «Pater meus». Nos autem instruxit, ut orantes dicamus «Pater no¬ster» etc. Item nota ibi: «Qui in caelis» tamquam rex vitae et immortalis naturae in regno incor¬ruptibili, unde lux et vita emanat. «Et ego dico tibi, quia tu es Petrus» Ex hoc nota soliditatem fundamenti ecclesiae in revelata confessione fundatae.