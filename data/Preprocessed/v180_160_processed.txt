Cod. Vat. Lat. 1245 fol.2vb «Tu es Petrus.» Quomodo «Petrus» sit «agnoscens»; quo mo¬do Petrus sit lapis fundamentalis aedificii; quo modo sit «bet ros», id est «caput domus»; quo modo tota ecclesia sit explicatio Petri. Nam Petrus primus fidelis, primus sacerdos, primus pontifex, primus patriarcha, primus pa¬pa. Et melius: Quo modo Petrus sit primus fi¬delis et princeps fidei. Ideo omnes Christiani sic¬ut a Christo Christiani, sic a Petro dicuntur fide¬les seu ‹agnoscentes›. Et nemo potest ‹intrare regnum caelorum›, nisi sit in unitate cum Petro. Et omnes principes in ecclesia participant de principatu Petri sicut omnes fideles de fide Petri. Petrus est lapis aedificii ecclesiae, in quo to¬tum complicatur aedificium sicut in lapide fun¬damenti, sine quo esse nequit aedificium, et in quo sistit aedificium. Unde non potest esse nisi una ecclesia, quia non est nisi unus Petrus. Non potest esse nisi unum sacerdotium in illa eccle¬sia, quia non nisi unus Petrus. Non potest esse nisi unum sacrificium, quia non est nisi unum sacerdotium ab uno Petro. Non potest esse nisi ‹unus episcopatus› per orbem diffusus, quia non nisi unus Petrus apostolorum primus. Non pot¬est esse nisi unus principatus in ecclesia, quia non nisi una ecclesia, unum sacerdotium, unus pontificatus seu episcopatus. Et sic non nisi unus principatus Petri non potest esse nisi una potestas ligandi et solvendi, quia unus Petrus. Et licet una illa potestas participetur a multis, tamen non est nisi una Petri potestas. Et ob hoc qui in unitate cum Petro non est, nec ligare potest nec solvere etc. Viget spiritus apostolicus et vivit secundum Hieronymum in cathedra Petri. Quare ne¬cesse est quemlibet esse unitum sedenti in Petri cathedra, si vult in ecclesia esse, in qua est po¬testas ligandi et solvendi. Oportet enim per suc¬cessiones pontificum venire in Petrum, qui a Christo recepit potestatem ligandi et solvendi. Et tunc certum est, nos esse in ecclesia, si sumus in ecclesia, cui praesidet successor Petri, neque ad nos attinet, si malus est, qui successit, quia hoc est suum. Veritas autem, quae pro me est, est alligata cathedrae, ut dicit Augustinus. Nam non diceret Christus: «super cathedram Moysi» etc., ‹quae dicunt, facite!›, nisi veritas es¬set alligata cathedrae. Non enim est alius, qui ex cathedra praecipit, quam Christus, qui audiendus est. Nec diceret: ‹quae faciunt, facere nolite!›, nisi illa duo starent simul, scilicet veritas doctrinae et perversitas vi¬tae. Nota, quam firma est ecclesiae aedificatio, quia nemo decipi potest etiam per malum prae¬sidentem. Mandat Christus, quod ipsos praelatos audire debeamus, quia eos audiendo Christum audimus: «Qui vos audit, me audit.» Si igitur ex praecepto Christi oboedire debeo praelato et praeposito, ‹etiam discolo›, ut dicit Petrus apo¬stolus, non possum igitur decipi, quando adim¬pleo praecepta Christi. Item, si vis esse «agnoscens» seu Petrus, oportet sequi in Petrum, qui peccavit, et quo modo rediit et «flevit», et quo modo «dilexit multum», et quo modo ‹vicit mundum› et mor¬tuus est in cruce.