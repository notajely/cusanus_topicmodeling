158va «Dominum Christum sanctificate in cordibus vestris.» I Petri 3 et in epistula dominicae cur¬rentis. Diximus alias 158vb de evangelio festi aliquotiens, nunc inter sacra breviter loquamur ob eos, qui de longe venerunt et redire festinant propter in¬stantem messem, sermonem patroni nostri bea¬tissimi principis apostolorum, quem in epistula dominicae legimus, pro posse ad nostram aedi¬ficationem explanantes. Evangelium dominicae quod loquitur de modo quo modo piscator Petrus captus est in verbo, in quo rete laxavit, et factus est piscator hominum, narrat, Christum ad ipsum dixisse, quod duceret navim in altum, quod sancti exponunt de profunditate intelli¬gentiae scripturarum. Nunc autem ex epistula hauriamus quo modo navem fidei duxit in altum ad capiendum pisces multos et magnos. Primum exhortatur «omnes», ut sint «unani¬mes». Hanc unanimitatem quidam glossatores ad fidem, alii ad orationem ut in missali referunt. In credentibus debet esse ‹cor unum et anima una›, quia per fidem unum verbum Dei Patris est in omnibus. Fides est una, quia unit creden¬tes. Multi sumus homines, sed per fidem Christi “christiani” dicimur. In quo quidem Christo non sumus divisi nec multi, sed uniti ut membra in uno capite et in una intentione multi animi. Unde cum omnis vis unita sit fortior quam dis¬persa, tunc ad fortitudinem fidei requiritur uni¬tas; sic et ad vigorem orationis, sed ante oratio¬nem est fides: quod non creditur non speratur, quod non speratur non amatur, quod non ama¬tur non desideratur nec petitur. Vult igitur Petrus nos instruere, si velimus publicam salutem impetrare, ut primo simus un¬animes in fide, non haesitantes in doctrina Chri¬sti, qui ait: «Petite et accipietis», et quod cum illa magna fide omnes ad publicam salutem nostram impetrandam conveniamus unanimiter orantes et in oratione perseverantes, quia tunc salutem assequemur. Quando Christus aiebat: «Tu autem cum oraveris, intra in cubiculum tuum», docuit quo modo hypocrisis est fugienda et privatae orationes sunt in occulto faciendae, publicae au¬tem orationes in domo Dei, in domo orationis, in Dei ecclesia. Unanimitas in oratione est attentio et devo¬tio, quia totus adest animus, ut impetret; pulsat et perseverat pulsando, et est importunus; tunc impetrat, ut Christus docet Lucae 11. Oratio est volans spiritus, qui sibi alas fecit 159ra duas per ieiu¬nium, carnem attenuando, et per elemosynam, se ab exterioribus alleviando. Oramus per Chri¬stum Patrem, qui est «mediator Dei et homi¬num» et intercessor, qui sua reverentia exauditur et meruit pro omnibus exaudiri. Quo modo au¬tem sit orandum, docent nos in extremis vitae periculis constituti, qui dum absolvi petunt a iu¬dice, qui eos occidere potest per iustitiam, ad lacrimosas orationes provoluti usque ad terram humiliter et sine intermissione clamant in toto corde pro misericordia. Forte beatus Petrus non est locutus de ora¬tione, quia nec antiqui libri exceptis missalibus habent hunc terminum, sed simpliciter unanimi¬tatem persuasit. Ideo statim addicit «compati¬entes» ac si diceret: in offensis compatientes esse debemus et dimittere debita, ut simus unanimes, scilicet sine divisione, ira seu rixa, ‹amatores fra¬ternitatis›, ita quod amor fraternitatis tantus esse debet, ut per compassionem omni adversitate sublata unanimitas inviolata maneat. Sequitur: «Misericordes», scilicet in alterut¬rum; «modesti», non irritando; «humiles», nos nihil reputando. Tunc servatur pax et unitas, maxime quando ‹non reddimus malum pro malo vel maledictum pro maledicto, sed e contrario pro maledicto benedicentes. Et hoc quidem nos, qui ad hoc vocati sumus, ut benedictionem hae¬reditate possideamus›, facere tenemur. Allegat ad hoc prophetiam David: «Qui enim vult vitam» scilicet longam et iocundam, «dili¬gere, et videre dies bonos» et laetos, ille non debet maledicere et absque freno linguam per¬mittere, sed ‹ipsam coercere debet a malo et la¬bia, ne loquantur dolum. Declinare debet a malo et facere bonum, inquirere pacem et sequi eam›. Tunc ille iuste incedit et est sub protectione Dei, «quia oculi Domini super iustos». Qui enim extra regionem iustitiae, cui Deus praeest, existit, a Deo oculo protectionis non videtur, sed ab ipso derelictus est. Sed si iustus est, tunc de regno Dei, de regno scilicet immortalitatis est. Iustitia enim est immortalis virtus. Anima, quae ipsam induit, hic fide vivit immortalitatis, ibi, ubi est veritas, realiter immortalitatem possidet. Poterit iustus preces fundere ad Deum, quia multum valet iusti deprecatio, et aures Dei in preces iustorum 159rb inclinantur. Sicut enim oculi nostri sensibiles non nisi sensibilia vident et aures sensibiles non nisi sensibilia audiunt, sic Deus, qui est ipsa absoluta iustitia, oculis suis scilicet iustitiae non nisi iusta et auribus suis scilicet iustitiae non nisi iusta percipit. Opor¬tet igitur illum, qui sub datore vitae militare vult, servire ei iuste et in habitu iustitiae. Dedit Deus hominibus Adae et Evae habitum iusti¬tiae originalis, quia vocavit eos ad regnum su¬um immortalitatis. Sed quia hoc donum ami¬serunt, ideo in mortem ruerunt. Oportet igitur denuo iustitiam indui, si ad felicitatem perve¬nire cupimus. Sed ne quis credat Deum latere mala opera et iniusta, ideo subdit: «Vultus autem Domini super facientes mala.» Non ut protegat, sed «ut perdat de terra memoriam eorum». Deinde confortat bonos dicens: «Et quis est qui vobis noceat, si boni aemulatores fueritis?», ac si diceret, quod tales, qui sunt boni aemula¬tores, illi sunt Dei aemulatores, qui est absoluta bonitas, et ‹nemo absolute bonus nisi ipse Deus›. Tales sunt exempti ab omni nocumento. Quia «et si quid patimini propter iustitiam, beati» eritis. Pati enim ibi non nocet, ubi beati¬ficat. «Timorem autem eorum ne timueritis, ne conturbemini»; ‹eorum›: scilicet qui vobis quae¬runt propter iustitiam nocere; ‹ne conturbemini›: timor conturbaret, sed iustus non conturbatur, si propter iniuriam, iustior fit, quia iustus ut iustus nihil vult nisi iustitiam, quam solum appetit et in qua solum delectabiliter vivit, et non moritur, etiam si oculis inspicientium mori videatur, si per mortem in iustitiam intrat. Sequitur: «Dominum autem Christum sancti¬ficate in cordibus vestris.» Qui in corde sanctifi¬cat Christum, ille propter iustitiam non curat mori.