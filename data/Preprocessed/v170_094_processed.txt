16va lin.35 «Sperent in te omnes, qui noverunt nomen tuum, Domine, quoniam non derelinques quae¬rentes te. Psallite Domino, qui habita<t> in Sion, quoniam non est oblitus orationem pauperum». Est offertorium missae dominicae currentis. Nomen Domini, quod angelus nominavit, per causam vocatur Jesus. «Et vocabis nomen eius Jesum», quia «salvum faciet populum suum». Hoc nomen quasi unguentum salvans tunc quando est effusum. Est enim eius suavitas odo¬ris et virtutis incognita, quando est in clauso va¬se, sed quando aperitur et effunditur, percipitur. Tunc ad se trahit, sicut ait sponsa: 16vb «Trahe me post te, curremus in odore unguentorum tuo¬rum». De vase alabastro, in quo erat unguentum, quo fracto repleta est domus odore; sic Salvator noster, quando cognoscitur, replet etc. Item, quo modo ait: postquam «exaltatus fue¬ro» etc. Nam postquam per passionem exaltatus est et effluebant sacramenta medicinalia, tunc ad se traxit omnia. Non enim potuit nomen suum sciri nisi abiret per mortem et vas frange¬retur per passionem. Post hoc venit spiritus odoris etc. Nomen, quo angelus, id est vis rationalis, nominavit Verbum Dei, est Jesus. Et quando, ut in Apocalypsi, vestimentum Jesu fuit rubrum et sanguine aspersum, tunc ve¬nit notitia, quia «Verbum Dei» erat etc. Petrus ait: ‹Non est aliud› etc. Paulus ait, quod est nomen «super omne nomen» et quod ‹omnis, qui invocaverit ipsum, salvus erit›. ‹Omnia, quaecumque feceritis, in no¬mine› etc.