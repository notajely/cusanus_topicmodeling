29v «Tertia die resurrexit». DIVISIO Secundum consuetudinem meam faciam pri¬mam partem pro doctis, quibus dicam de resur¬rectione tertiae diei in sensu alto. Faciam secundam pro simplicibus, quibus hi¬storiam resurrectionis aperiam. Faciam tertiam pro devotis, quos in itinere trium dierum ducam usque ad sacrificandum. PARS PRIMA De resurrectione tertiae diei in sensu alto a) De prima die, quae est in principio Primam partem aggrediens tres dies considero. Prima est dies, quae est una et «in principio». Haec dies est «in principio»; principium autem est aeternum. Si enim non foret aeternum, ab aliquo foret. Nihil enim, quod initium habet, a se habet esse, sed ab alio, quod est principium, et ipsum principiatum. Principium igitur aeternum. «Dies» igitur, quae est «in principio», est aeter¬na. Haec est dies, quae est principium absque initio. Et sicut in luce ostenduntur omnia, ita in illa die sunt omnia ut in luce viva. Et est hic dies aeternitatis «ratio» sive «logos» rerum. Nam non videtur res in veritate nisi in ratione. Scire est rem per causam cognoscere. Ita ratio est rerum veritas. Sic omnia, quae sunt, in ratione aeterna sine initio sunt. Ratio enim est causa; coincidit enim causa, ratio et principium, quare aeterna. Haec ratio est ars seu sapientia aeterna, in qua et ex qua et per quam sunt omnia; est ars crea¬tiva complicans omne creabile, ars omnipoten¬tiae complicans omne possibile. Hinc sibi nihil accrescere potest; nihil ab eo tolli potest, cum sit omne, quod esse potest. Haec ars divina est Verbum, ‹per quod omnia fiunt›, et est Ars aeterna aeterni intellectus, quam quia ex se aeternaliter exserit intellectus aeternus, aeterno amore ipsam complectitur. Neque pot¬est non amplecti Verbum seu Ars ipsum intellec¬tum, per quem est intellectualis essentiae. Et ita in die prima, quae est veritas, Ars seu Sapientia aeterna, omnia ab aeterno sunt sine initio ipsa Ars sapientialis, quae est Filius Pa¬tris. Hanc diem nominat Moyses esse unam sine initio; in quo uno die «omnia unum», quae alia die sunt reperta diversa, ut dicit Johannes, quo modo omnia, ‹quae facta sunt› in secundo die diversa, in ipso Verbo unum erant, scilicet vita aeterna sive ratio viva. Et haec dies non est alicuius temporis, sed ipsam David nominat hodiernam ibi: «Ego ho¬die genui te». Nec est aliud dicere: «Ego hodie genui te», ut Pater dicit ad Filium, quam, quod Pater semper generat Filium et quod generare coaeternum est generanti, sicut videre videnti et intellegere in¬tellegenti et scire scienti. Sed sicut scitum coincidit cum scire et intel¬lectum cum intellegere, sic Deo nihil potest esse novum, sed in suo intellegere semper fuit omne intellegibile intellectum, et in suo scire semper fuit omne scibile scitum, et in arte sua creativa fuit semper omne creabile creatum. Et sicut coaeternum est intellegenti intellege¬re, sic et intellectum, quod coincidit cum intel¬legere; ita de reliquis. Unde cum ipso durare aeterni durantis coin¬cidit pariformiter omne duratum, ut in «hodie» omne tempus. Nullum enim tempus extra «ho¬die» esse potest. Unde haec dies vocatur «hodie», extra quam nihil est, sicut tempora extra «hodie» non sunt. Et haec est prima dies sine initio, quae est Verbum Dei, Ratio, Verbum, Ars seu Sapientia omnia complicans. Et est una et simplex. b) De secunda die, quae est explicata similitudo primae diei Secunda dies est habens «principium et fi¬nem», quae est multiplex explicatio primi sim¬plicis diei. Unde prima «dies» huic «diei eructat Ver¬bum». Haec enim est dies, quae omnia habet in explicata similitudine primae diei. Sicut enim tempus est similitudo aeternitatis, ita de omni¬bus, quae in tempore videmus; aeternitatis ge¬runt imaginem. Si enim ars aeternitatis subtiliter consideratur, tunc clare videtur, quo modo omne temporale ab ea arte taliter dependet, quod solum in tan¬tum est, in quantum in ipso resplendet ars aeter¬nitatis. In prima igitur die omnia temporalia sunt ipsa ars aeternitatis. In secunda die ars aeternitatis est omne id, quod est temporale. Et adverte, quo modo veritas imaginis est ex¬emplar. Quanto enim verior est imago, tanto ver¬ior relucentia exemplaris. Imago in se nihil est, sed omne id, quod est in imagine, est exemplar. Et considera, quo modo infinitas artis, ut est infinitas, non potest melius relucere nisi in uni¬tate multitudinis. Multitudo enim sine pluralitate non est plu¬ralitas sine alteritate; in varia alteritate imaginum harmonica unitas infinitum exemplar sic meliori modo, quo potest, relucet. Ita vides rationem exemplarem divinae artis in hoc die 30ra esse. Sed quia adhuc universitas variarum imagi¬num artis, quae sine variis gradibus participatio¬nis artis esse non possunt, non perveniret ad perfectam artis explicationem, nisi ars ipsa in sua plenitudine perfecta maximi gradus, qui maior esse non posset, explicaretur, unde ob hanc per¬fectionem universi Ars aeterna in imaginem de¬scendit, quasi si ars sartoriae, ex qua procedunt omnes vestes, in vestem, quae de arte exivit, descenderet ita, quod ars ipsa sartoriae non so¬lum reluceret in veste, quae ab ea exivit, sed etiam esset sic, quod ex veste et arte fieret unum suppositum. Sic in omnibus relucet Ratio aeterna Creato¬ris, sed clarius in spiritibus rationabilibus, qui sunt quasi se habentes ut vestes seu receptacula. Unde Ratio seu Ars aeterna, ut omnia com¬pleta forent et singulariter ad tollendum omnem defectum rationalis corruptibilis, scilicet huma¬nae naturae, induit ars creativa aeternae Rationis humanam naturam, ut ars ipsa unum supposi¬tum foret cum artificiato, et ita quiesceret ars in artificiato, quando foret unum in complemento cum ipso. c) De tertia die, qua corruptibile ad incorruptibile reducitur Tertia est dies, quae habet principium, sed non finem; et est dies, in qua descensus artis in corruptibile artificiatum reducto corruptibili ad incorruptibile revertitur. Tunc enim ars ipsa exemplaris, quae occubu¬isse in imagine videbatur, resurgit per victoriam subiectionis corruptibilium, in quibus occumbe¬bat. Tunc <erunt> «omnia nova», quando dies se¬cunda vespere primae diei inchoata ‹vespere sab¬bati› terminata transit in quietem sabbati inter¬minabilis. Sanctificationem secundae diei celebramus in die natalis Domini cantantes: «Dies sanctificatus illuxit nobis. Venite» etc. Exsultationem tertiae diei hodie inchoamus, quia «haec» est «dies, quam fecit Dominus». Prima dies, quia caret initio, supra nos est, quam non nisi in secunda apprehendere possu¬mus, sicut in effectibus causam. Et hinc de ipsa canit ecclesia in secunda die, quo modo «dies» ille «sanctificatus illuxit» in secunda die, sicut vi¬rilitas Adae in Eva viragine. Et ideo dies ille virilitatis mascule nominatur dies ille in masculino genere, in quo genere dies caret plurali numero. Sed haec dies est dies ecclesiae, quae ex mul¬tis est una; cum Christo capite ad immortalita¬tis triumphum 30rb resurgens exprimit hodie non esse diem laboris, ut est secunda, in qua dicitur: «Venite, gentes, adorate»; in qua Eva seu eccle¬sia parit in aerumna. Sed est gaudens et laeta¬tur. Et haec sic dicta sint de tribus diebus quoad primum. Reliquae duae partes sunt in aliis huius diei sermonibus. ADDITIO: INTRODUCTIO THEMATIS Primo introductio thematis: Finis fidei nostrae est iustificatio nostra in Christo, ut ait Apostolus: «Crucifixus» etc. Unde, quia resurrectio est propter iustificatio¬nem, manifestum est omnem fidem nostram sine resurrectione inanem, ut deducit Aposto¬lus Primae Ad Corinthios 15. Complementum igitur fidei nostrae est in resurrectione. Primo: Quo modo Paulus dicit Christum ‹Dei virtutem et sapientiam›; dicit ipsum faciem Dei; dicit ipsum Deum, qui est «omnia in omni¬bus»; dicit ipsum «ante saecula» esse et ‹per ipsum mundum factum›; dicit ipsum ‹venisse in mundum› et verum ho¬minem fuisse; dicit ipsum vere mortuum fuisse et ‹ad inferi¬ora terrae descendisse›; dicit eum resurrexisse et ‹primogenitum ex mortuis›; dicit eum ‹omnia sub pedibus suis subiectu¬rum› et quod nos in ipso resurgere debeamus; dicit ipsum ‹caput ecclesiae›, et quod nos membra; dicit eum amplius immortalem.