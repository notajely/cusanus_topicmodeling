108va «Qui manducat hunc panem, vivit in aeter¬num». Tria per ordinem dicturus sum: primo de pa¬ne, secundo de esu aut manducatione panis, ter¬tio de fructu. Prima pars de pane expedietur sic: Christus, cum sit vita vivificans et vita nostra non possit sine cibo conservari, ipse, qui est dator vitae, est et conservator; quare est ‹vitae panis›, et quia, uti est panis seu cibus vitae, tunc non potest attingi nisi fide. Illud enim, quod vivificat, spiritus est. Spiritus autem non potest cognosci, «unde ve¬niat aut quo vadat», ut est doctrina Christi. Non potest igitur attingi scientia. Sed quia ad ‹spiritum vitae› nos venire oportet, si vitam as¬sequi intendimus, et non possumus scientia hoc efficere, oportet, quod virtute illa hoc fiat, quae est supra scientiam, quae est fides. Fides autem illa, quae attingere debet vitam spiritus, oportet, quod sit victoriosa et militans et ‹in obsequium Christi intellectum› captivans, ut II Ad Corinthios 10o, ut sic sit victoriosa fides et virtuosa. Virtus autem non perficitur nisi in adversitate. Quare oportet, quod fides illa, ut perficiatur vir¬tuose et sit fortis, habeat difficultates et tanto plures, quanto magis esse debet virtuosa. Sed si fides ipsa tantae virtutis esse debet, ut attingat in spiritu vitam aeternam spiritus, oportet, quod sit virtuosissima, hinc et victoriosissima. Quare et obviantia, quae vinci debent, necesse est apparentissima esse et talia, quae sua osten¬sione maxime impugnent fidem, uti est certitu¬do, quae est in sensibus, quoniam, cum nihil sit in intellectu, quod prius non fuit in sensu, ma¬ximae virtutis fidei est intellectum captivare, ut id credat, cuius oppositum ostendit sensus. Unde evenit, quod Christus illis intellectua¬libus nostris spiritibus se panem vitae offert, qui per victoriam sensibilium se per fidem captiva¬tos reddunt et indubie hoc verum credant, quod sensus negat. Quod quidem ex hoc solo evenit, quia credit eum, quem hominem 108vb vidit, Dei Filium. In con¬sequentia huius fidei omnia credit, quae ille enuntiat et evangelizat quasi verbis Dei, apud quem nihil impossibile. Sed quanto aliquid secundum hunc modum impossibilius, tanto ad ostensionem omnipo¬tentiae et magnae gloriae eius apud ipsum pos¬sibilius. Ostendit autem evangelium cibum vitae ha¬bere eruditionem, quia ‹verbum vitae aeternae›, et iustificationem, ut unus sit cibus vitae Verbi incarnati, Verbi uti evangelizantis et incarnati ut hostiae iustificantis, ut patet ex processu textus Johannis 6o. Verum quia ad hoc, ut fide «panis vitae» at¬tingatur per victoriam apparentiae de contrario sensibilis mundi, necesse fuit omni tempore hanc militiam esse, ut sic hoc pabulum, nobis semper necessarium, semper per fidem virtuo¬sissimam attingi posset, ob hoc recessurus de hoc mundo promisit se nobiscum esse velle ‹usque ad finem saeculi› modo, quo nobis sua talis adessentia ad apprehensionem vitae con¬ferret. Et quia vidit maxime convenire apprehensioni vitae ita se cibum vitae spiritus occultare sub speciebus sensibilibus cibum corporalem gestan¬tibus, scilicet panis et vini, quemadmodum, cum ipse corporaliter apparuit, verum cibum vitae spiritus gessit occultatum in cibato corpore ex pane et vino, scilicet carne et sanguine, hinc egrediens de hoc mundo nobis reliquit sacra¬mentum, in quo ipse Christus latet sub sensibi¬libus signis sacramentalibus, qui est cibus intel¬lectualis. Sicut dum corporaliter ambularet, cibum vitae gestavit in carne et sanguine occultatum, ut in illis, in quibus mortale corpus assequitur refec¬tionem deficientem corruptibilis mannae, etiam spiritus per fidem assequatur cibum incorrupti¬bilis ‹panis de caelo descendentis›, ut fides sit quasi spiritum suo fervore in panem vivum ini¬ciens, ut in vita vivat, sicut stomachus in suo fervore est cibum de pane corruptibilis mannae attrahens, ut reficiatur. Quapropter, uti ipse erat quasi a patre missus magister in «verbo vitae», quod habuit, cibum vitae ministrans et se cibum offerens, sic misit apostolos et discipulos atque eorum successores ‹usque in finem saeculi›, quemadmodum et ipse missus fuit a Patre, ut et ipsi in verbo vitae ci¬bum vitae ministrarent et ipsum ut vitae cibum in corporalibus cibis 109ra offerrent. Et ita vides, quo modo in evangelizatione ministratur cibus vitae sicut in oblatione; et est tanto perfectior evangelizatio, quanto ipsa magis fructificat. Et saepe in ipsa est dulcissima oblatio mystici corporis Christi, ut habes alibi. Videatur evangelium. Secunda particula primae partis est de pane sacramentali, quem nobis Christus reliquit in «memoriam suorum mirabilium». Primo circa hanc partem causam institutionis tangamus. Et est una tacta in principio, scilicet ut sit ita Christus nobiscum, ut per fidem vitae alimen¬tum haurire valeamus, scilicet ut, cum sit nobis¬cum ut hostia iustificans, quae data est «pro mundi vita» modo, quo attingi non potest per sensum, vitam ex fide forti in oblatione invisi¬bilis hostiae in visibilibus signis contente haurire valeamus. Alia causa institutionis ex serie textuum Lu¬cae et aliorum elicitur, quae est singulariter no¬tanda, scilicet quod Christus «accepit panem», «gratias agens, fregit», ‹dedit discipulis suis di¬cens›: «Accipite et comedite!» «Hoc est corpus meum, quod pro vobis tradetur»; secundum Lucam: «Hoc facite in meam com¬memorationem»; volens ostendere, quod corpus suum verum tradendum erat pro illis, ut scilicet ipsam vitam daret, sicut panis ille, quem fecit corpus suum, fuit unus et divisus et pro quolibet; et quisque ex eo comedens refectus; sic de calice. Unde, sicut Christus vita vivificans totum corpus fidelium in unitate vitae unit, ut ipse sit vita et fide¬les corpus, sic instituit hoc sacramentum, ut in ip¬so ipse sit cibus vitae et participantes de uno pane unum corpus Christi de uno pane vitae refecti. Unde voluit Jesus, quod in memoriam illam, quod traditus est ipse, qui vita est, pro fidelibus panis consecrari deberet et tradi fidelibus. Unde notandum, quod ad fidelem requiritur, ut de corpore Christi participet, quod est in sa¬cramento panis, ut se sic fateatur memoriam tra¬ditionis Christi pro eo habere, et hoc in unitate corporis Christi mystici, in quo corpore exsi¬stendo participat de pane fidelium et simul cum illo corpore mystici in unitate Christi, qui in sa¬cramento participatur. Non enim sufficit dilectio proximi, nisi illa sit etiam in Deo. Unde res sacramenti est de necessitate salutis, scilicet ut sis continue in unitate corporis Christi et capitis 109rb scilicet Christi. Alias non potes esse in vita. Deinde oportet, ut huius unitatis sacramen¬tum recipias, ut ore ostendas te credere incor¬porationem talem esse de necessitate salutis. Et sic nota bene etc.