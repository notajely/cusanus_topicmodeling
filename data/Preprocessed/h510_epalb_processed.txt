Epistola reverendissimi in Christo patris domini Nicolai, cardinalis sancti Petri ad vincula, ad religiosum Nicolaum, novitium Montisoliveti ut quantum sufficit se ipsum cognoscat. Placuit deo et religiosis fratribus, ut te Nicolaum Bononiensem, zelo¬sum adolescentem, in sancta die beatissimae trinitatis in nominatissimo monasterio Montisoliveti monastico illius loci habitu vestirem ac aliqua dicerem ad tui fervoris augmentum, quae nunc in scriptis redegi quibus¬dam instantibus devotis, ut memoriale ipsorum tecum retineas, aliqua illis de dei laudibus, in quibus vere religiosi apprime versantur, adiciens, ut completiori doctrina quae dixi degustes. Oportet igitur primum ut diligenter attendas. Cum nihil omnium quae comprehendi possunt careat esse et ipsum quod sunt non possint a se ipsis habere (quomodo enim non exsistens se ipsum crearet ut esset?), hinc ante omnia quae facta sunt necesse est aeternum esse omnium creato¬rem, a quo omnia id quod sunt habent. Nihil enim movit creatorem, ut hoc universum conderet pulcherri¬mum opus, nisi laus et gloria sua quam ostendere voluit; finis igitur crea¬tionis ipse est qui et principium. Et quia omnis rex incognitus est sine laude et gloria, cognosci voluit omnium creator, ut gloriam suam ostendere posset. Hinc qui voluit cognosci creavit intellectualem naturam cognitionis capacem. Ipse igitur ut est finis intellectualis naturae, sic etiam ipsa intellec¬tualis natura finis est omnis sensibilis et inferioris naturae. Omnia igitur visibilia, elementa et vegetabilia, sunt sensibilibus conexa et illa sensi¬bilia homini ut fini suo. Nam in homine animalis vita in intellectuali est inserta, quae solum est capax cognitionis gloriae et laudis, sine qua omnia sensibilia fine carerent. Constringit igitur creator omnia sensibilia, caelum et terram et quae in eis sunt, amoroso nexu rationali naturae, ut serviant homini, in quo est viva dei imago. Quae dum se cognoscit vivam sui creatoris imaginem, modo se ipsam respiciens creatorem suum contemplatur, quando ex simi¬litudine in exemplar rapitur. Adverte, fili, ad vivam dei intellectualem imaginem in te exsisten¬tem, quae non esset viva intellectualis imago, si se non cognosceret ima¬ginem. Intellectus igitur est de essentia vivae dei imaginis. Unde inter illam imaginem dei et aliam dei similitudinem, sine qua nulla potest esse creatura, hoc interest quod nulla similitudo praeter illam habet scientiam se dei esse similitudinem, quando vita intellectuali caret. Cuncta vero creata in eo quod habent quiescunt, nihil ultra receptum, speciem divinae similitudinis, appetentia, cum per illam id sint quod sunt, sine qua nihil forent. Nostra autem intellectualis natura, cum se dei vivam imaginem intelligat, potestatem habet continue clarior et deo conforma¬tior fieri, licet, cum sit imago, nunquam fiat exemplar aut creator. Sicut si pictor sui ipsius visibilem imaginem 160rb dipingit, illa manet ut facta est, sed si foret talis pictor, qui artis suae intellectualis pin¬gendi intellectualem et invisibilem imaginem facere posset, utique illa imago artis, si perfecta foret imago intellectualis et vivae artis, se ipsam cla¬riorem et similiorem facere posset, quando se suo factori conformaret. Sicut igitur intellectualis natura nostra per conformitatem exempla¬ris deiformiorem se facere potest, ita etiam per difformitatem difformior erit. Quanto autem viva imago se vitae divinae plus approximat, tanto plus vivit et laetatur; quanto autem magis a divina vita recedit et se vitae brutali immiscet, tanto plus morti et corruptioni fit similior. Unde cum naturaliter scientia laudis sit intellectui nostro conata, est substantia laudis dei participatio; omnia enim, quae de ipso verifican¬tur, in laude dei complicantur. Hinc quae laudis esse scimus eligimus et quae adversantur laudi vituperamus. Naturaliter etiam deo laudes damus, qui est laudabilis et gloriosus in saecula. Hinc quanto nos plus studemus laudabilia imitari, tanto deum, qui est ipsa laus nostra, plus laudamus et ad ipsius conformitatem magis propinquamus. Laudamus autem deum quoniam bonus, quoniam misericors et nihil odit omnium, omnia dans, omnia conservans, iustus et clemens, et ita de singulis laudabilibus virtutibus. Ideo si diligimus virtutes immortales, deum qui amor et virtus est diligimus, ei conformamur et ei qui est caritas per amorem conectimur. Et quanto <maior> fuerit dilectio, tanto infinito dei amori magis similes ei magis unimur et in absolutum aeternum amorem clarius convertimur. Per amorem autem licet omnia subsistant, tamen sola intellectualis natura amando deum, cum sit amor, amor deum ipsum cognoscit et eius suavitatem degustat, et haec est vita aeterna. Unde sicut ex amore qui deus est omnia in esse transiverunt, sic per amorem omnia conservantur et in deum redeunt. Intellectus autem in ignorantia et sine laetitia et amore non vivit. Et quoniam carens scientia amoris est in eius ignorantia, necesse est quod intellectus, si debet vivere in laetitia aeterna, quae non potest carere amore, cognoscat amorem, quem non nisi amando cognoscere potest. Est autem amor ille, sine quo non possumus felicitari, nobis natura¬lis. Imago enim viva vita intellectuali non est id quod est nisi propter deum qui amor, cuius est imago, a quo esse suum penitus dependet. Natu¬raliter igitur inclinatur imago absoluti et infiniti amoris ad amandum suum creatorem, qui est hypostasis et subsistentia eius. Ideo omnis spiritus rationalis cadens ab amore dei sui, qui est eius veritas et exemplar, in aeternam mortem ruit. Ac si de aliquo homine sub¬traheretur intellectus, ille necessario rueret in bestialitatem et sui ipsius ignorantiam et rationis mortem, cui melius 160va esset non esse quam sic misere esse. Circa ista igitur, fili mi, assuefacias speculationem tuam et teneas firmiterque credas te esse vivum hymnum et vas in dei laudem creatum, et fac ut sis cithara intellectualis, in se ipsa laudes dei decantans, atque quod religio tua ad hoc sit tibi a deo persuasa et impressa, ut laudes eius relegatus a mundanis illecebris devotius possis decantare. Et omnia quae tibi, ut agas et decantes, a ducibus et praepositis tuis proponuntur, alacri et amoroso spiritu recipias. Et dum iussa perficis, non tibi laudem nisi ut divino tribuas harmonico instrumento, per quod creator sic laudari, ut te movet, deliciatur. Quando enim facis oboediendo quod potes, non haesites te dei electum iocundumque psalterium, qui a te non nisi oboedientem exposcit voluntatem. Haec sic breviter praemiserim, nunc cetera subiungam. In memoria tenes, fili mi, cum a me devote habitu monastico indui peteres et tibi petitionis tuae difficultatem ex nominis etymologia ante oculos ponerem, tu nihilominus non desistebas, sed te a deo in sancto proposito post longam deliberationem firmatum asserebas, quod potius decapitari quam non monachari eligeres, confisusque <quod> divina mise¬ricordia, quae te ad hoc instigavit, etiam profectum daret, te veteribus vestibus exutis novis indui in signum quod veterem terrenum Adam, a quo habuisti, ut hunc mundum in maligno positum intrares, cum actibus suis exspoliares et novum te caelestem Adam, a quo haberes introitum in alium aeternum beatumque mundum, indueres. Tu bene nosti unam in nobis esse sensibilem visibilemque animalem naturam et aliam intellectualem invisibilem, et haec est spiritalis nobilis natura, per quam a bestiis distinguimur. Haec est imago viva invisibilis invisibilis creatoris, illa imitari potest deum. Sicut enim deus invisibilis per verbum, artem seu conceptum suum, sibi soli notum, omnia quae in natura subsistunt creavit, ita et intellectus per artem seu verbum suum sive conceptum omnia quae in arte sunt imitando naturam operatur, ut aedificia, picturae, texturae, scripturae et similia intellectus opera osten¬dunt. Sed opus dei nihil praesupponit quod sit ante. Si enim ex aliquo aliquod tantum producere posset, utique ipsum, ex quo omnia produceret, cum nihil <se> ipsum producat, alterius foret creatura et hic potentior deo. Quod non capit ratio, cum deo nihil potentius concipi possit. Ipse enim est omnipotens cui nihil deest. Sed intellectus praesupponit opus dei. Omnis enim conceptus eius est imitatorius operis dei. Ideo in aliquo opere dei introducit formam artis, sicut in ligno formam crucifixi et in aere formam statuae. Unde sicut rosa picta, quae est opus intellectus, se habet ad rosam veram, quae est opus dei, sic se habet virtus intellectiva nostra ad virtutem intellectivam divi¬nam, et sicut se habet rosa picta ad veram rosam, ita se habet ipsa vera ad vivum intellectum. Nam rosa vera licet sit vera, tamen eius veritas non est in ipsa vita¬liter, cum non cognoscat. Sola enim intellectualis natura capax est veri¬tatis. Veritas igitur rosae est in intellectu rosam cognoscente, cuius rosa est imago. Sic ve160vbritas creati intellectus non est in creato intellectu sed in increato, qui est ipsa absoluta veritas, verbum, logos seu rerum omnium praecisissima ratio. Omnia enim in aeterna sua ratione adeo vera sunt quod verius esse non possunt; quaerimus enim in ratione quaesitorum veritatem. Habes igi¬tur rosam visibilem distare a natura intellectuali, sicut pictam a naturali, et intellectum creatum a verbo dei, sicut similitudinem a veritate. Quare sicut verbum dei est essentiativum, sic intellectus noster est assimilativus. Unde cum ex virtute sua exserat diversas artes imitando naturam, certum est quod nunquam in tantum crescit in arte quin semper reperiat sibi plura deesse ad quae pervenire cupit. Non igitur potest unquam intel¬lectus ad divinam creativam artem, ut sit sicut magister, per se pervenire, et tamen nisi ad illam perveniat, non attingit quod apprehendere cupit. Non haesitat intellectus, si in se artem creativam videret, quin ars illa sibi immortalitatem praestaret, cum ars illa omnibus esse donat. Haec est igi¬tur ars sine qua intellectus non potest intrare in gaudium domini et videre deum et verbum eius in sua gloria. Dedit autem deus homini, quem creavit, ut ad visionem gloriae eius perveniret, illa quae ad hoc fuerunt opportuna, sed intellectus per scire et intelligere voluit similis deo fieri. Deus autem per oboedientiam viam statuit ad gloriam, dico per oboedientiam quae innocentia dicitur, qua nihil deo acceptius nec pulchrius. Sicut enim innocentia ad sui amorem et con¬servationem naturaliter omnia trahit et sollicitos facit parentes, ut ea du¬rante curam habeant filiorum, et hoc habent a deo per naturam, ita deus in suam curam recepit innocentem hominem, posuit in paradiso, ut aleret et demum duceret ad visionem gloriae. Sed homo habens a natura liberum arbitrium, ut deo libere per electionem sine coactione et necessitate oboediret et crederet, suo arbitrio abutens a se ipso dirigi voluit per viam scientiae. Voluit enim scire et non credere, excutiens oboedientiam et innocentiam prodens suo se submisit consilio. Ad terram igitur, unde venit homo et a qua in hortum deliciarum innocens translatus fuit a deo, reversus reperit se deceptum. Nam dum ad visionem gloriae dei, quae praestat immortalitatem, in scientia proficiendo se perventurum speraret, in mortem et in cinerem unde erat reversus est. Iam aliqualiter videre poteris, dilecte fili, quomodo in veteri ho¬mine ex Adam originem habente ob praesumptionem perdidimus viam vitae aeternae, quando Adam non voluit deo dare laudem et gloriam, ut in via oboedientiae innocenter ad visionem gloriae gratiose per deum per¬duceretur, sed sibi ipsi dare laudem voluit, ex propria virtute intellectus sui ad hoc praesumens ascendere. Hoc est peccatum, quod hodie in mundo regnat. Omnes enim filii Adae se intelligere praesumunt et scientiam ha¬bere superbam et inflantem, in qua se doctos et scientes gloriantur. Sic suam gloriam dei laudibus praeferunt 161ra, quasi non habe¬ant intellectum a deo et ad eius laudem, sed potius ut ipsi bene vivant secundum hunc mundum, utuntur tantum passim omnes suo intellectu quasi servo, per quem sibi bona, laudem et gloriam acquirant, uti in arti¬bus tam liberalibus quam mechanicis, quae ex intellectu sunt, experimur. Hoc est veterem hominem insequi, ubi pars superior intellectiva, quae deberet esse caelestialis et invisibilis, servit bestiali, visibili animalitati ponendo finem intellectualis naturae esse bene vivere in hoc sensibili mundo. Sed homo, qui caelestialis Adae sive Christi exsistit imitator, con¬trarium huius facit. Vult enim ille quod caro serviat spiritui intellectuali et quod hominis finis sit veritatem, quae deus est, intelligere et corde te¬nere, non sentire bestiale. Ideo ad ea, quae intellectualis naturae sunt, se convertit, ut sunt iustitia, pax, veritas et similes immortales virtutes, et maxime humilitas et oboedientia. In qua vita nihil de se praesumit, sed suam ignorantiam plane confitetur se nihil, scilicet veraciter et praecise, scire nec scire posse nisi hoc solum, scilicet quod scientia est donum dei, ideo credi deo oportere et in donis suis quiescere. Nam cum nos a nobis nihil habeamus nec quidquam simus, hoc desi¬derium immortalitatis, quam immortalitatem solus deus inhabitat, sicut non nisi a deo habemus, ita ipse eam solus dare potest et dare vult ab eo fide formata petentibus. Illi vero, qui fidem formatam habent, non dubi¬tant quin omnia opera dei sint in ipso iustificata. Ideo sicut nihil habemus quod non sit nobis ab ipso datum ad finem ut immortalitatem assequamur, ita oportet nos nihil tenere, sed omnia dare pro immortalitate. Deus iustus est et est verax. Quando igitur quis pro iustitia et veri¬tate patitur, pro deo patitur. Valde laudat quis <iustitiam>, quae deus est, quando potius vult mori quam iustitiam offendere. Si igitur quis per¬dit animam seu vitam propter non offendere iustitiam, quae deus est, nonne, si iustitia est iusta et omnipotens, non patietur illum vitam perdi¬disse, cum deus sit iustissimus remunerator? Si igitur quis subit mortem, quae est sine fine, propter deum, nonne merito illi restituet iustitia, quae deus est, vitam immortalem et intermina¬bilem? et talem vitam, quae se intelligat vivere, non illam quae careat dulcedine vitae intellectualis, uti est mineralis lapidum et metallorum, aut vegetabilis herbarum et arborum, aut animalis canum et volucrum, sed quae est intellectualis, uti angelorum. Quae enim remuneratio esset, quan¬do remuneratus non se intelligeret remuneratum, sed foret ut lapis aut asinus auro coronatus? Ex his, fili mi, intelligis evangelium et epistolas, quae loquuntur quod accedentem oportet credere quia deus est et ipse est remunerator, quodque danti deo seu in nomine dei dabitur centuplum cum aeterna vita, pro sensibili intellectualis, pro temporali aeterna. Haec est Christi, domini nostri et magistri, doctrina, ut quod tibi fieri petis a deo propter deum facito 161rb alteri. <Facito alteri> propter deum misericordiam, et mise¬ricordiam consequeris, facito caritatem, et caritatem consequeris. Ipse enim est retributor omnium bonorum deus et eorum, qui propter ipsum opus faciunt quodcumque virtuosum et acceptum, munificus remunerator. Oportet autem, fili mi, ut diligentissime consideres, quod “sicut in Adam omnes moriuntur, ita et in Christo vivificabuntur”. Qui enim Chri¬stum verum virginis Mariae filium non fatetur dei unigenitum nec eum ut talem firmissima fide recipit, non habet fidem formatam mortalem homi¬nem ad immortalitatem, quae soli deo naturalis est, posse pervenire. Non est enim quis beatus, quamdiu eandem immortalitatem, quam solus deus inhabitat, simul cum deo non possidet. Oportet igitur humanam naturam omnibus hominibus communem, in aliquo primo esse divinae immortali naturae substantifice unitam unione qua nulla maior esse potest, in quo omnes beati in sua propria natura simi¬liter uniantur divinae. Alioquin si hoc non est possibile, nullus in sua natura fiet immortalis, quando non reperitur nostra natura in aliquo ho¬mine deo unita. Sicut enim nullus homo vivere potest vita humana nisi sit humano homini, scilicet Adae, connexus, sic nec potest quisquam vivere vita divina, nisi sit divino homini, scilicet Christo, unitus. Quod si ille homo “solus altissimus” non est dabilis, in quo vita humana est unita vitae divinae, quomodo erit hoc possibile in aliquo inferiori? Necessario igitur erit homo ille naturae humanae et ita filius homi¬nis et naturae divinae et ita filius dei et hoc per naturam, ut omnes, qui divinam vitam nancisci debent, per communem ipsius et omnium humanam naturam eidem uniti eandem immortalitatem in ipso assequantur, quam communis omnium cum ipso natura comprehendit. Oportet etiam illum altissimum ab omni peccato tam originali quam actuali esse penitus immunem, quoniam peccatum dividit hominem a deo. Ideo si natura humana in illo nunquam fuit a divina natura sepa¬rata, nunquam subditus fuit peccato, neque igitur ut ceteri in peccatis con¬ceptus aut ex voluptate viri genitus aut mendacium in ore eius repertum fuit, nec arrogans, sed deo dilectus oboedientissimus filius usque ad crucis turpissimam mortem. Et hic est Christus, mediator dei et hominum, qui est via, veritas et vita. Quem nisi filium dei crediderimus, cum omnis homo, qui non est deus, posset esse mendax, quomodo sequemur ipsum et doctrinam ipsius ut vera¬cis dei doctrinam? Et ideo firmitate fidei carentes non attingemus in ipso immortalitatem. Oportet igitur ut ipsum certitudine qua nulla maior esse potest credamus filium dei, et in hoc consistit salus nostra. Non enim erit nobis grave omnia pati pro deo, quando certi sumus ex revelatione evangelica magistri nostri quod in morte propter deum est vita aeterna, in amissione possessionum huius mundi regnum caeleste, in tristitia mundana laetitia sempiterna, in omni turbatione gaudium et <in> perditione lucrum. Qui credit Christum dei filium illa evangelicasse, utique nunquam de adversitate tristabitur nec pro toto mundo peccabit, ne a deo separetur. Ille hunc mundum scit in maligno positum et quae eius sunt penitus abo¬minatur, neque vivit nisi in eo vivat Christus et resolvi, ut cum 161va Christo inseparabiliter maneat, lucrum reputabit. Attende, fili mi, omne peccatum mortale oriri quia Christus non creditur firmissima fide dei filius et hinc evangelio eius certissima fide nec creditur nec oboeditur. Nihil igitur pretiosius et efficacius fide christiana, quae cum in paucis adeo sit perfecta, sicut eius nobilitas requirit, ideo multi peccatores. Tu autem, fili mi, omnem conatum adhibeas, ut fides illa sit viva, et continue ores ipsam a Christo augeri. Cito senties in spiritu tuo Christum in fide tua radicari, ut penitus nihil nisi Christum tenere desi¬deres. Adhuc, fili mi, sufficiat tibi haec fides, Christum filium dei nobis evangelicam tradidisse doctrinam. Certissimum est nihil extra illam doc¬trinam illi posse aequari, nec opus est ut aliam rationem illius doctrinae inquiras, cum maior dari nequeat quam sit verbi seu filii dei, qui et logos seu ratio dicitur. Ratio veritatis evangelicae est, quia verbum et ratio dei. Bene potes capere non esse excogitabilem fortiorem rationem omni¬bus concludentem quam illam, si tibi occurrit dubitatio de modo quomodo Iesus de virgine natus, quomodo unus et idem deus est pater, est filius et est spiritus sanctus [nec filius pater] (quando pater non est filius nec spiri¬tus sanctus, nec filius pater nec spiritus sanctus, nec spiritus sanctus pater aut filius), aut filius dei patris est incarnatus et non pater nec spiritus sanc¬tus. Ad omnes tales quaestiones dicas haec sic se habere certum esse, cum sic evangelium affirmet. Modus autem non exquiritur nisi ut sciatur an possit fieri. Sed cum apud deum nihil sit impossibile, tum cessat omnis quaestio de modo; mo¬dus enim essendi in deo est voluntas quam exsequitur omnipotentia. Quod enim homo non potest scribere nisi modum quendam struet ad hunc actum necessarium ex eo est, quia multa sunt ei impossibilia et saepe multa vult, quae non potest, et ideo ad modum artatur. Secus autem de deo qui libere et omnipotenter agens irrestrictus est ad modum. Qui igitur non credit deum posse facere, nisi intelligat modum, plus de se quam de deo sentit et peni¬tus errat. Religio vestra Montisoliveti vocatur, et ipsum unitrinum montem figu¬ratis. In unitate igitur montis est trinitas et in trinitate unitas. Sed inter istam trinitatem et divinam est differentia, quia divina trinitas est ante omne accidens et quantitatem continuam et discretam. Ideo non est pater in uno loco et filius in alio et spiritus sanctus in tertio, cum illa trinitas sit ante locum et quantitatem. Montes autem, cum sint post quantitatem et locum, non possunt nisi distincti esse in quantitate continua et discreta atque loco. Et quia ante quantitatem et locum est essentia sine qua nihil est, si in ipsam essentiam unitrini montis intueor per intellectum, nihil miror de divina. Sic si respicio in amorem, in ipso reperio amorem amantem, amo¬rem amabilem et amorem qui est amare utriusque. Si ad essentiam amoris dei 161 vb unitrini respicio ante quantitatem et omne accidens, quid me impedit fateri amorem amantem patrem, amorem amabilem filium, et utriusque amare spiritum sanctum? Nonne videmus quod amor amans de se generat amabilitatem, sicut amor paternus generat amabilitatem filii, ex quibus procedit amoris nexus utriusque? Quid mirum si pater amans voluit humanam naturam desponsari filio suo amabili per spiritum sanctum, qui est nexus amoris utriusque, quando illam perditam et errantem naturam voluit ad suum amorem revo¬care? Quod utique perfectius fieri nequivit quam quod in unione sui ama¬bilis filii per spiritum sanctum necteretur. Sed haec omnia, quae aut ego aut alius maioris ingenii in his cogi¬tamus, etiam si ad hominem loquendo aliquid similitudinis in divinis praestent, nihil tamen ad auctoritatem addunt evangelii, quae cunctis quae cogitari et dici possunt incomparabiliter praefertur. Ideo, fili mi, ad illius lectionem totum studium convertas. Ille, qui nobis ipsum legendum dimi¬sit, utique in ipso ut vivum dei verbum se manifestavit et mira dulcedine importunam zelosamque animam tuam in temporis successu pascet et fe¬cundabit. Quomodo autem Christus nobis praestat immortalitatem ex divina capitur eucharistia. Illud enim sacramentum est incorporationis cum Christo dei filio sacramentum. Primo autem, fili mi, advertas nos in hoc mundo ambulare per similitudines et aenigmata, quoniam spiritus veri¬tatis non est de hoc mundo neque per ipsum capi potest, nisi parabolice et per symbola nobis nota ad incognitum rapiamur. Non dubitas sapientiam, per quam omnia ordinate tam per deum quam hominem fiunt, esse multiplicem et omnipotentem. Ipsa est omnium artifex ut et sint et bene sint. Unde quod quis est homo per sapientiam habet, et quod est sciens per sapientiam habet, et quod est sciens artem, puta textoriam, a sapientia habet. Esto igitur quod textor velit alicui ignoranti artem textoriam tra¬dere. Nonne oportebit primo ignorantem credere magistro, quod scilicet sit sciens, et quod tradere possit artem? Per hanc fidem accedit et se praeceptis magistri subicit et oboedit prona et amorosa voluntate, et de¬mum ex discipulo fit magister et per hanc artem sibi communicatam me¬lius vivet. Tradit igitur textor artem melius docili et diligenti discipulo assumens ipsum in consortium artis suae. Sed quid, si artifex non participaret sapientiam ut textor, faber aut doctor, sed eius omnipotentiam, etiam faciendo de nihilo aliquid et de non vivo vivum et de temporali aeternum? Sine dubio in illo homine habitaret corporaliter seu realiter et substantifice absoluta et aeterna sapientia, per quam deus fecit et saecula. Nonne hic artifex foret magister unicus et per¬fectissimus? Quod si hanc artem suam vertendi temporale 162ra in perpetuum, mortale in immortalitatem, tristitiam in gaudium, et acquirendi omne desiderabile tradere vellet et assumere in consortium artis suae hominem, ut beatus fieret et optime viveret, oporteret utique hominem illum credere magistrum hanc omnipotentem artem habere et disposito communicare posse, et hac fide cum desiderio, quo maius esse non potest, ipsum accedere, se subicere et usque ad mortem omnibus eius mandatis oboedire et parere. Certe hic ab omnipotente artifice sic confidens non deciperetur, quin de¬mum artem illam communem magistro et sibi acquireret et in arte acqui¬sita immortalitatem et aeternum gaudium cum magistro suo et in ipso possideret. Christus est hic magister noster, fili mi, ab omnibus sapientibus et prophetis exspectatus, qui, ut nosceretur esse ille unicus salvator, fecit adventum suum et modum adventus praeconisari per prophetas et sapien¬tes, ambulavit publice viam vitae et per mortem pervenit ad resurrectio¬nem vitae immortalis, ut in se ipso ostenderet magisterium esse faciendi mortales homines immortales, et plura ad credendum sibi fecit experimenta docuitque verbo et exemplo viam vitae omnibus incognitam sibi notam et ostendit illam esse in consummata oboedientia dei, scilicet usque ad mor¬tem, mortem autem crucis vilissimam, per quam mortem in vitam intratur aeternam. Nihil, fili mi, est difficile credenti, nemo unquam credens Christo deceptus fuit, neque mortalis aliquis decipi potest, si Christum sequitur. Nihil perdet sequendo mitem magistrum et corde humilem, quem videt principem regum terrae laudabilem et gloriosum in saecula. Nunc, fili mi, ad confortandum fidem convertere ad divinam eucha¬ristiam. Nonne substantia panis, quae non est viva, convertitur in corpus animalis, quod ipsum manducat, et vita animalis ipsum in suae vitae con¬sortium sumit, ut vivat vita, puta canina in cane et equina in equo et hu¬mana in homine – et quae est haec vita humana nisi quae animalis et intellectualis? – et in Christo in vitam humanam pariter et divinam? Et haec omnia fiunt per sapientiam sic imperantem. Quid si sine modo naturali sapientia ipsa absoluta verbo sic fieri imperaret, cum sapientia non ligetur ad ordinem quem ipsa creat? Utique omnipotenti sapientiae tam quae sunt quam quae non sunt oboediunt. Convertit igitur verbum omnipotentis sapientiae sua voluntate panem in corpus suum et dicens fecit. Verum enim creat, cum diceret accepto pane: “Hoc est corpus meum”. Si igitur verbo in consortium immortalitatis panis substantia, licet non viva, transivit, quomodo haesitari potest substantiam hominis vivam vita intellectuali in consortium immortalitatis per verbum Christi posse transferri? Est igitur eucharistia exemplar consummatae fidei 162 rb Christia¬nae confortans super omnia quae cogitari possunt fidelem et illum pas¬cens, sciens Christum dixisse: “volo pater, ubi ego sum, illic sit et minister meus”, et quod credentes sint unum in ipso sicut ipse in patre. Haec est omnipotens voluntas, cui nihil resistere potest. Nam quotquot receperunt eum, illis dedit potestatem filios dei fieri. Et id quod possunt esse vult quod sint, et id quod vult necesse est esse. Attende etiam, fili mi, quomodo in eucharistia non est quidquam quod sensu attingitur mutatum, sed substantia sola, quae est omni acci¬denti prior. Non igitur est ibi corpus Christi quale, quantum, locatum, divisibile, et ita de omnibus substantiam sequentibus. Ideo non multipli¬catur in pluribus locis nec augetur in magnis hostiis, sed idem corpus illo¬caliter in diversis locis et sine augmento et quantitate continua seu discreta in augmentatis et multiplicatis hostiis, et non reperitur nisi per hominem credentem. Infidelis enim et bestia non perveniunt ad ipsum, etsi species contingant. Christianus vero et sub speciebus et sine speciebus fide ad ipsum accedit, credit et manducat. Et eius manducare est incorporari Christo et transire per participationem corporis eius in eius unionem, ut sit in ipso et similiter in omnibus fidelibus Christus, qui ut caput omnia membra sic ad se unit, ut non sit nisi unus Christus, in quo omnes immortalitati aeterna unione uniti beatam et felicem vitam possint possidere. Et haec sit intelligentia sacramenti huius, cuius nunc institutionis festa peragimus, prout in complenda missae legit ecclesia in his verbis: “Fac nos, quaesumus Domine, divinitatis tuae sempiterna fruitione repleri, quam pretiosi corporis et sanguinis <tui> temporalis perceptio praefigurat”. Volo nunc te admonere, fili mi, quemadmodum feci ante altare do¬mini, dum te monachali veste religionis sanctae Montisoliveti vestirem, ut semper memor sis te ad militiam christianam accessisse ad eiciendum principem mundi, qui est princeps mortis, foras, ut eo evicto Christus, rex pacificus, tui dominetur. Nemo autem principem illum vincit nisi Christus qui ait: “Confidite quia ego vici”. Christus autem non nisi morte principem mortis vicit, neque tu con¬fidas te Christo fortiorem. Quid est in mundo, ubi regnat princeps mundi? certe non nisi superbia et concupiscentia carnis scilicet et oculorum. Oportet igitur ut haec a te repellas, quae sunt propria principis mortis, tunc nihil sui in te reperiens dominari cessabit. Superbiam humilitate ac oboedientia, concupiscentiam carnis castitate et oculorum cupiditatem paupertate vinces. Vis videre exemplum? Respice ad montem oliveti, et ea, quae ibi reperis a Christo gesta, te quid agendum docebunt. Locus ille mons, hortus et Getsemani, scilicet vallis pinguium, nominatur. Fuit autem consuetudo Christi saepe cum suis discipulis in hunc separatum ab hominibus locum intrare. Relegatus es, fili mi, 162va a publicis hominum concursibus, ut liberius apud te ipsum converseris. Neque ob hoc cares loco homini apto et grato; nam non reperitur defectus gratitudinis loci, ubi in uno compe<n>¬dio quae ex loco grata sunt reperiuntur, uti est mons, vallis et hortus. Nihil igitur religioso deest, omnia habet quae desiderantur, sed ab illis non habetur neque possidetur, neque quasi horum possessor occupa¬tur, cum eius conversatio non sit in illis sed in caelestibus. Est igitur tam¬quam omnia habens, cum nihil sit huius mundi quod cupiat et ideo nihil possidens. In hoc loco secreto, nisi Christum adesse cum apostolis reperias, non es ubi esse debes. Nam in omni loco ubi Christus abest Satan adest. Ad te igitur spectat, ut ad Christum respicias, quomodo ipse hymno dicto cum discipulis per aquam cedron seu tristitiae in hortum intravit. Sequere igitur ipsum cum maerore et tristitia mundi gaudiis extinc¬tis et respice quomodo octo discipulis dimissis, Petrum, Iacobum et Iohan¬nem, qui secum etiam in monte Tabor fuerant, assumit et illis suam tri¬stitiam aperit dicens: tristis est anima mea usque ad mortem. Et demum etiam illis derelictis solus ad iactum lapidis remotius abiens oravit primo deinde secundo genibus flexis et tertio cadens in faciem prolixius orans in agonia positus, sudor eius factus est ut guttae sanguinis decurrentes in terram. Vides, fili mi, Christum tuum orantem, ut ab ipso calix passionis transferatur, praeferens semper voluntatem patris voluntati suae. Sed in eo conflictu, ubi se scientia mortis et dolorum Christo passionem praevi¬denti obtulit, tristis facta est anima eius ea tristitia, qua nulla maior esse potuit, quia usque ad mortem. Nemo unquam scientiam habuit aut habebit mortis et dolorum nisi solus Christus. Ideo hoc sciens tristis factus est usque ad mortem, et ob hoc mors Christi omnium qui moriuntur dolorem habuit. Omnes enim carent mortis scientia, quam neque ante mortem neque quando mortui sunt scire possunt. Hinc Christi mors est consummata mors, quae cum in sua acer¬bitate singulorum morientium dolorem excedat, pro omnibus suis mortuus omnes vivificat. Et haec est remuneratio mortis mortium Christi omnium salvatoris. Fili mi, disce imitari Christum in monte oliveti orando, neque credas te orare nisi agonizes usque ad mortem et de oratione surgas totus bal¬neatus et in tuo sanguine lotus et lacrimarum caliditate saltim spiritualiter exustus, tunc uti Christus consolaberis et victor sensibilis mortis, cuius poenas effudisti, laetificaberis. Oportet, fili, te toto conatu imitari Christum et in te mundi concu¬piscentiam seu vitam cum certamine maximo mortificare, ut sis perfectus monachus, qui est mundo 162vb mortuus. Et quamvis non longe a Simone Petro, Iacobo et Iohanne, qui sunt columnae religionis, sit etiam in ora¬tione recedendum, oboedientia enim Simonis, supplantatio temporalium Iacobi et castitas Iohannis omnem monachum associare debent, tamen excellentia fervoris orationis etiam illos ad tempus licentiat. Omnia linquit agonizans et ab omnibus abstinet, ut agonem victoriose perficiat. Vide, fili, quam imperterrite ad crucis mortem accessit Christus, quia vicit in agone voluntas Dei voluntatem hominis. Quamdiu in homine vivit propria voluntas, sub potestate est maligni et vivit in eo mundus. In eo vero, in quo voluntas Dei dominatur, propria voluntas victa est ac mortua. Fac igitur, ut mortifices propriam voluntatem et in te vivat voluntas Chri¬sti victoris et eius legati, scilicet patris religionis, secundum voluntatem Christi in tibi praelato movearis et ad cuncta sine omni retinentia quasi iumentum dirigaris. Ut sis liber, te facito servum, nam perfecta oboedientia te liberat. Ut non obligeris ad rationem in districto iudicio ad omnia respondebis: Non feci a me ipso quidquam, sed voluntatem tuam, quam mihi dux religionis notificavit, ut potui sum exsecutus. Maximum est hoc religiosorum privi¬legium habere continue Christum in praelato praesentem, ut in se mortuus per praelatum in Christo vivat nunc et in perpetuum. Haec sic, ut Deus dedit, ex dilectione, quam ad sacram tuam gero religionem atque personam tuam mihi plurimum acceptam, conscripsi, ut magis obligeris et movearis mei memoriam in tuis sanctis facere oratio¬nibus, quibus et fratrum omnium me devote recommitto. Ex Montepoliciano die sabbati infra octavas corporis Christi 1463.