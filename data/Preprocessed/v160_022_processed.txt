SERMO XXII Dies sanctificatus 1440 in Augusta 4r «Dies sanctificatus illuxit nobis; venite, gentes, adorate Dominum!» «Sancta mater Ecclesia», ‹sponsa sine macula› summi Regis, in iubilo symphoniae supremae iucunditatis hodiernae festivitatis prorumpit in hoc laetitiae canticum: «Dies sanctificatus» etc. ‹In tenebris› «captiva filia Sion» ‹et in umbra› privationis vitae intellectualis annis multis ‹se¬dens› et multos stellares radios in prophetis praevidens, qui diem aliqualem figurabant, vita et verbo spiritus ‹magnum diem› futurum prae¬cinebant, ‹consolata est› saepissime ipsa ‹Sion fi¬lia›, anima scilicet intuitionis desideratissimae intellegentialis vitae avidissima. Et multi dies praeterierunt, sed umbrae quaedam eorum cor¬ruptibiles fuerunt, quae se ostenderunt grada¬tim tamen cum clariore luce. Hodie autem substantialis «dies» in se «sancti¬ficatus», qui est ipsa sanctitas, ad omnes praeter¬itos et futuros incomparabilis «illuxit». Illuxit, inquam, sine omni tenebra, sed omnem tene¬bram procul pellens, non ut aliqua stellarum, sed ut ipse sol verus in sua excelsa primordiali claritate, immo neque ‘in’ ipsa, sed ipsa invisi¬bilis omni sensibili oculo infinita ‹lux, in qua non sunt tenebrae ullae›. Illuxit «nobis», ut amplius nobis via mani¬festa sit ad finem, ut omnis fallacia fugata sit per veritatem, ut ‹mors amplius mortua sit per vitam›, et haec simplicissime absque multiplici¬tate, quia ipsa lux «via» est, «veritas» atque «vi¬ta». Quapropter, quia hic Sponsus, qui «in sole posuit tabernaculum suum», hodie ad sponsam, ‹filiam Sion›, diu avidissime exspectatus «nobis» cum omni desiderio «illuxit», hinc surgendum est et non dormitandum, sed cum occursu su¬premi affectus et motu interno veniendum obvi¬am sponsae ‹cum odoramentis, quae sunt orati¬ones sanctorum› devotissimae. «Venite» igitur, vos in Christo ad cursum hunc parati, qui huc eapropter convenistis, et «adore¬mus» ipsum, ut sic in nostra devotione recipia¬tur! Ac ut in nos quasi ros consolationis in elo¬quio sermonis de eo et per ipsum in me faciendo descendat, Matrem puerperam huius lucis cum fiducia accedamus, ut nobis filium placabilem sua prece reddat, mente pia dicentes: «Ave, Maria», etc. «Dies sanctificatus» etc. Tres sunt nativitates Filii Dei, quarum hodie festum colimus: est nativitas aeterna, quae in profunditate in¬tellegentiae latitat, quam missa mediae noctis significat, quae tangitur ibi: «Dies sanctificatus»; est nativitas, qua «Verbum caro factum est», quam missa in aurora figurat, quae ibi tangitur: «illuxit nobis»; est tertia, qua nos in ipsa plenitudine lucis eius nascimur in ipso «filii Dei» per devotum acces¬sum ad ipsum, uti missa sollemnis istam nativi¬tatem pro nostra salute ostendit, quae in themate ibi tangitur: «Venite, adoremus!» Has partes quam breviter tangere institui. Et prima erit de aeterna Filii generatione pro peritioribus, ut evangelium Johannis in ea parte aliquantulum aperiatur; secunda pro communibus erit de temporali nativitate, ut et pars evangelii de hac loquens nota fiat; tertia erit pro contemplativis, ut illa pars ulti¬ma evangelii nota fiat: «Dedit potestatem» etc. PARS PRIMA De aeterna Filii Dei nativitate a) Deum ut unitatem absolutam etiam opposita complicare et omnia nostra nomina supergredi 4v Pro prima parte est sciendum, quod Deus non attingitur ratione nec imaginatione nec sen¬su – «exsuperat» enim «omnem sensum» et rati¬onem –, et fide attingitur. «Nisi» enim «credi¬deritis, non intellegetis», ait Isaias. Credimus igi¬tur ipsum Deum esse unum et trinum, cuius tamen nec unitas nec trinitas comprehensibilis est. Deum confitentur omnes omnium nationes esse optimum «a quo omnia», et hoc etiam eth¬nici non negarunt. Nam cum ‹nihil se ipsum› in esse ‹producere› possit, ‹quia esset antequam esset›, quod ratio non admittit, necesse est ad unum primum aeternum devenire. Hoc autem primum principium Deum dici¬mus, qui non potest intellegi non esse. Nam ipse est veritas, quae nequit intellegi non esse; veri¬tas enim est obiectum intellectus. Sive enim in¬tellegatur Deus esse sive non esse, dummodo alterum ut verum affirmetur, affirmatur Deum esse. Supra omnem igitur oppositionem et con¬tradictionem Deus est, qui per utrumque con¬tradictorium videtur necessario esse. Cum ergo ad investigationem quidditatis Dei ascendere vis, vides te necessario deficere, quia ad <investigationem> infinitatis illius, quae om¬nem supergreditur oppositionem et praevenit ut simplicissima aeternitas et causa maxima, nec nominibus nec rationibus te iuvare potes. Non est enim Deus aliquid, quod oppositum habet, sed est supra omnia opposita per infinitum, ut est doctrina verorum theologorum. Quando igitur consideras Deum esse sum¬mum bonum, eum via rationis inquirendo asse¬ris veritatem, iustitiam, pietatem, et ab eo re¬moves opposita horum. Et dum sic consideras, occurrit tibi quaedam multiplicitas et alteritas, quia iustitia in sua rati¬one non est veritas nec veritas pietas, et ita de reliquis. Unde vides ista nomina «veritas», «iusti¬tia», «lux» Deo non convenire, quoniam alterita¬tem, multiplicitatem, oppositionem ac rationem dicunt, quae omnia primo simplicissimo infinito convenire nequeunt; sed dicis verius esse haec nomina Deo positive non convenire, qui non potest esse hoc et non aliud, cum ipse sit «om¬nia in omnibus». Reperis igitur theologiam negationis veri¬orem, ut Deus non sit aliquid omnium, qui est omnia, sed est principium simplicissimum complicans sua infinitate omnia, quoniam ita est iustitia, quod et veritas et pax et omnia, quae in caelo et terra perfectionem significant. Nam est ipsa perfectio, quam omnia perfecta participant. ‹Omnia autem in quantum sunt unum sunt›. Si igitur omnia ‹unitatem, quae et entitas dici¬tur›, participant, quam gradatim aliter intelle¬gentia, aliter ratio, aliter sensibilia participant, et non participant omnia intellegentiam aut ra¬tionem, manifestum est Deo magis convenire unitatem, quae est entitas absoluta seu «essendi forma», per quam omnia id sunt quod sunt, quam aliud quodcumque. Deo igitur unitas convenit, cui non opponitur pluralitas, sed unitas infinita, quae complicat omnia; quae est et bonitas in eo, quia diffusio formalis entitatis intellegitur abs¬que immersione. Et in hoc aperiuntur Scriptu¬rae: «Sum qui sum», «Deus unus est» etc. Quando autem Deum ad contractum ens con¬sideramus, videmus manifeste Deo magis con¬venire, ut nominetur secundum ⌈contractiorem⌉ virtuosioris et maioris complicationis entis quam inferioris. Unde Deo magis convenit nomen «spiritus» et «intellegentiae» et «rationis», «iusti¬tiae», «veritatis» et eorum, quae omnem sensum in sua simplicitate aufugiunt, quam «ignis», «aquae», «aëris» etc. 5r Considera igitur abstractam unitatem, quae est et entitas, quo modo ipsa complicat omnia; nam nihil extra ipsam esse potest. Quo modo potest intellegi esse extra esse? Neque est non¬esse extra ipsam neque nihil; non-esse enim in infinita Unitate est ipsa simplicissima entitas; extra ipsam enim infinitatem nec esse nec non¬esse potest intellegi esse. Sed in ipsa simpli¬cissima entitate nihil est alietatis aut multiplici¬tatis, quia Unitas infinita. Quare omnia in ipsa, quae dici et non dici, intellegi et non intellegi possunt, sunt ipsa infinitas tam «ea quae sunt», quam «ea quae non sunt», complicans et ambiens. Iam vides, si subtilissimo intellectu te eleva¬veris, quo modo non intellegitur Deus, quia om¬nem oppositionem supergreditur per infinitum; quo modo ipsa entitas, quae est infinita essendi forma, est «principium» omnium, quae sunt, «me¬dium et finis». Et quia principium, est aeternum ante omnia, quia medium, est «in quo omnia», et quia finis, est «ad quem omnia». Vides, quo modo Deus est «nec ubique nec nullibi», cum ubique et nullibi opponantur, quae Deo non conveniunt, sed est supra, quoniam in ipso ubique et nullibi complicantur et non opponuntur. Unde ita est ubique, quod nullibi, ita nullibi, quod ubique, sicut etiam in eius simi¬litudine «forma substantialis» rei est in materia ubique et nullibi. Praevenit enim forma omne accidens, et est simplex et hinc «tota in toto et in qualibet parte»; et exemplum in forma hominis, scilicet quoad corpus etc. Et ita vide, quo modo «Deus est ubique per essentiam», etiam quia eius esse est essentia, est potentia, est veritas etc., sed non recipitur aeque ab omnibus, sicut membra corporis non recipi¬unt aeque animam, et propter hoc non operatur anima idem in omnibus membris etc. b) De creaturis ad Deum ut “Unitatem, Aequalitatem et Conexionem” absolutam via ascensus ostenditur et Trinitas in Deo per haec ‘nomina mathematica’ declaratur De Trinitate autem oportet, ut per hanc viam incedas, quia non est trinitas, quae Deo convenit, quae opponitur simplicitati aut unitati. Sed opor¬tet, ut Trinitatem intellegas abstractissime et ele¬vatissime super omnem rationalem trinitatem, ut trinitas non constituatur ex alio et alio aut uno multiplicato pluries, sed quod trinitas stet cum unitate, – immo sit ipsa unitas –, ut non sit trini¬tas, sed Triunitas, sicut unitas est Unitrinitas. Et non respicias ad «quid nominis», quia in «quid nominis» nihil veritatis infinitae invenies. Nomina enim per comparationem et rationem imponuntur et simplicissimo, infinito, impro¬portionali, unissimo convenire nequeunt. Et non est possibile nobis hominibus aliquo signo, fi¬gura aut locutione attingere Triunitatem. Verissi¬mum est enim Deum unum esse; est et verissi¬mum Deum trinum esse. Et non sunt illae duae veritates, quia non est alia veritas unitatis et alia trinitatis, sed ita est unus, quod trinus, et e con¬verso. Et quia omnia nomina Deo attribuimus in comparatione ad creaturas, oportet, ut ex crea¬turis nos iuvemus, ut ad Trinitatem ascendamus. Nihil est, quod non recepimus. Videmus in quo¬libet, quod est «res una, discreta et conexa»; haec enim reperiuntur in essentia omnis esse. Et ipsa unitas dicit indivisionem, discretionem et co¬nexionem. Si igitur reperimus in omni esse par¬ticipante esse ista, et videmus unitatem contrac¬tam, quae a rebus participatur, non esse nisi sit trina. Ita quaedam de Deo etiam dicimus transsump¬tive et abstracte. Unitas enim infinita ita est trina, quia est «Unitas», quae est indivisibilitas a se; est et discretio infinita, quae est «Aequalitas» 5v essen¬di omnia; est et «Conexio» infinita. Per hoc enim, quod <Deus> est unitas infinita, tunc ab ipso omnis res est una et a se indivisa. Per hoc, quod est aequalitas infinita, tunc dis¬cretionem complicat omnium. Nam quod res est sic et non sic aut sic, habet a ratione aut dis¬cretione infinita, quae est aequalitas infinita, per quam res consequitur discretum esse, infra quod non esset ⌈nec⌉ supra quod non est. Ex ipsa igitur discretione comparatione nostra in rebus est di¬versitas, et inter nullas res aequalitas praecisa. Sed infinita aequalitas, quae est et ratio infinita, omnes diversitates discretivas complicat in sua simplicitate. Deinde per hoc, quod est conexio infinita, omnes res habent ad invicem quandam conexi¬onem. Unde ex unitate, quae in omnibus est, et aequalitate discretiva oritur et procedit propor¬tionalis nexus omnium; et hic nexus est consti¬tutio universi. Tali quidem modo intramus ex notitia unita¬tis contractae, quae actu sine trinitate non est, ad Unitatem absolutam suo modo, licet nos per ea, quae sunt visibilia aut attingibilia, non possimus ad notitiam infinitatis ascendere, quoniam in ab¬soluta infinitate – non considerando ipsam in¬finitatem principium et causam, sed in se – nihil possimus reperire quam absolutam infinitatem. Multa possent hic dici, quo modo omnia cre¬ata nos ducunt ad notitiam Trinitatis: per «esse, posse et operari» secundum Dionysium, et se¬cundum Augustinum: «modus, species et ordo»; et hoc dictum Augustini poterit in¬tellegi modo dicto. Ita «mensura, numerus et pondus» ad hoc trahi possunt; ita et «unitas, ve¬ritas et bonitas» ad ista trahi possunt. Et isti sunt ‹tres digiti, quibus Deus appendit molem terrae› etc. Quo modo autem intellegentia elevata aliquid de hoc attingat, alibi est videndum. Sed suffi¬cit nunc nobis scire, quod si principium univer¬sorum intueri volumus, tunc videmus omnem intellegentiam rationalem claudi multitudine et magnitudine; nihil enim extra multitudinem et magnitudinem ratio deprehendit. Videt autem, quod principium primum ne¬cessario esse debet simplicissimum, aliter non esset primum. Et quia multitudo habet unitatem pro principio, necessario est unum. Et quia mag¬nitudo sine trinitate non est, ut videmus in con¬tracta magnitudine ad molem corpoream, – quo¬niam non est corpus <nisi> longum, latum et profundum, et principium figurarum polygoni¬arum est triangulus, antequam non est possibilis figura etc. –, hinc necessario invenit ratio, quod primum principium omnium debet esse unum et trinum incomposite, sed simplicissime, ut sit «omnium» principium, «metrum et mensura». Ista alibi dici habent, quo modo scilicet in omni re creata [quo modo] multitudo est in magnitudine, et e converso; aut simplicitas in compositione, et e converso; aut unitas in trini¬tate, et e converso. Quae nobis ostendunt ut in vestigio, quod supra omnem oppositionem sen¬tire debemus, quo modo infinita Unitas in Trini¬tate est, et e converso. Nunc autem ad hoc, ut ad generationem aeter¬nam procedere valeamus, scire debemus, quo modo sanctus Augustinus per nomina mathe¬matica Trinitatem declarat in aeternitate: Quia «unitas praecedit omnem alteritatem», quae sine dualitate non est, igitur Unitas aeterna. Item inaequalitas posterior est aequalitati, a qua cadit, quia «omnis inaequalitas ad aequali¬tatem reducitur» et inaequalitas absque alteritate esse nequit; Aequalitas igitur praecedit alteri¬tatem, quare aeterna. Conexio prior divisione, quia conexio ab uni¬tate, divisio ab alteritate; quare etc. 6r Voluerunt nostri ‹Unitatem› dici Patrem, ‹Aequalitatem› Filium, ‹Conexionem› Spiritum Sanctum – ex quadam conformitate, ut generati¬onem et processionem melius attingamus, licet propriora nomina sint «id, idem, identitas», etc. Nunc videamus de generatione Filii aeterna. Nam generatio est unius naturae multiplicatio seu unitatis repetitio, ut in patre et filio, quae in caducis reperitur. Generatio in divinis est unitatis una repetitio, id est unitas semel; si bis aut ter repeteres, aliud procreabitur, ut binarius vel ternarius. Non gig¬nit igitur unitas semel repetita nisi unitatis aequa¬litatem; et non potest aliud hoc intellegi, quam quod unitas gignit unitatem; quae generatio aeterna est. Et sic processio est unitatis et repetitionis uni¬tatis sive unitatis et aequalitatis ipsius unitas. ‹Conexio enim procedit› necessario ‹ab unitate et aequalitate›, et ab altero procedere nequit. Etc. c) De aliis analogiis (splendor, verbum, ars; ratio, conceptus, forma), quae similitudinariter ad cognitionem generationis aeternae nos elevant Multa habent doctores exempla, ut nos ele¬vent ad cognitionem generationis aeternae: de splendore, qui ab igne generatur, et calore, qui ab utroque; de lumine, ut dicit Hilarius, quo modo lumen a lumine accenditur et ex utroque splendor; de mente, quo modo mens generat sibi suum verbum simile, conceptum scilicet sui ipsius, et ex his procedit voluntas sive amor. Unde ad Verbum multi se convertunt, ut no¬bis evangelium notum fiat. Verbum enim est si¬militudo ipsius intellectus, in quo intellectus complicat intellegibile. Unde videtur Apostolus velle dicere, quod Filius in divinis sit hoc ver¬bum mentale Patris, sit scilicet sapientia, ars aut ratio divina. Nam, quod omnia a Deo Patre in Verbo rationis ac Sapientia facta sint, sicut hoc non habet dubium, ita nec habet dubium rati¬onem, verbum aut sapientiam aeternam esse ar¬tem infinitam. Fuit igitur «in principio Verbum, et Verbum apud Deum, et Deus Verbum». Si igitur ratio aut intellectuale Verbum sive Sapi¬entia fuit in principio, manifestum est ipsum fuisse ab aeterno, quia «fuit in principio». In principio fuisse aeternitatem dicit. Et si fuit ratio, alicuius fuit ratio, et non potest nisi aeterni principii, in quo semper fuit, esse ratio. Unde «in principio» fuit ratio, et fuit «apud Deum», quia in aeternitate principii, quod est Deus Pater; et «fuit Deus», quia aeterna ars et infinita ratio. Et Verbum non potest minor Deo esse, cum sit una aeternitas et infinitas. ‹Per hanc igitur infinitam rationem omnia creata sunt›. Hic contemplare, quo modo omnia in arte in¬finita sunt aequalitas, et simplicissima ratio infi¬nita est omnium ratio. Omnes enim diversitates in unitate infinitae rationis complicantur. Et si¬cut nihil reperitur ita aequale uni, quin possit esse aequalius per infinitum, et non est nisi una omnium infinita aequalitas, sic nec ratio per quemcumque de omnibus rebus creatis dari pot¬est, ut dicit Salomon, ‹quod omnium operum Dei nulla est ratio›. Omnium una est ratio infi¬nita, etc. 6v Hic considera, quo modo Verbum est omnis ars, forma ac ratio. Recurre ad similitudinem artis nostrae, quae in nobis est: Quo modo in verbo mentis, quod est ars, complicantur artificiata eius, et quo modo ars nostra in sua simplicitate supra tempus et divisi¬onem complicat artificiata et ipsa artificiata com¬plicatam artem explicant. Vide, quo modo ecclesia est in arte architecto¬ris indivise, simpliciter <complicata>, et quo mo¬do ecclesia, quae explicatur ab arte, cadit in mul¬titudinem, divisionem et temporalitatem. Et hoc aliter et aliter contrahitur ipsa ars per aliam et aliam materiam. Ita a simili de arte divina considera, quod sicut ars nostra formas accidentales, quae sunt simili¬tudines naturalium, inducit in materiam, quam praesupponit, ita ars divina, quia est infinita, producit secundum unam et simplicissimam ar¬tem omnia, quae sunt. Omnium igitur forma essendi ab illa forma infinita artis aeternae ma¬nat sicut artificiatum ab arte. Tu etiam debes considerare, quo modo ars quanto altior et perfectior, tanto intra se artes inferiores plus complicat, sicut ars aurifabri com¬plicat artem pictoris, sculptoris, fusoris etc.; qua¬re nobilior, quia eius simplicitas est unior et virtuosior. Ars autem infinita est necessario virtuosissima et potentissima. Considera etiam, quo modo artifex varia pro¬ducit ex arte una, et quanto plura, tanto ars po¬tentior et maior. Ita ars divina est inevacuabilis. Considera etiam, quo modo artifex producit artificiatum, quia primo facit conceptum in arte, deinde illum amplectitur ita, quod amplexus procedit ex concipiente et concepto, sive ab intellectu et arte seu conceptu procedit voluntas. Ita procedit suo modo in Deo, quia Deus Pater concipit, et amplexus procedit. Et haec est Trini¬tas. Legitur in Genesi, quo modo «creavit», de¬inde «vidit», deinde procedit bonitas ex his; «erant» enim «valde bona». Similitudinariter agit artifex. Et sicut se habet artificiatum ad artem finitam, ita creatura ad Creatorem. Videtur enim in artificiato qualis artifex, ita in creaturis qualis Creator. Videmus enim in artificiato trinitatem in uni¬tate, sicut in creatura. Nam arca habet esse ab artifice, sicut universus mundus a Deo. Arca est «una», est «discreta» et «conexa.» Et considera bene hic, quo modo universum, si consideratur in pura unitate, tunc est Deus, ‖quia mundus archetypus et Verbum‖, quia nihil tunc est extra ipsum etc. Omnium unitas Deus est, et in quolibet uni¬versi reperitur via. Nam quaelibet pars arcae, si consideratur, puta fundus eius, tunc habet uni¬tatem, habet discretionem ut fundus, habet et conexionem, quae procedit ab esse et discretione sua; conectit enim ad se arcam, ad quam habet proportionem. Et ita de quolibet lapide turris, ita de manu aut pede hominis ad hominem, sicut de quolibet universi ad universum. Et considera, quod sicut ars concurrit ad om¬nia artificiati, quia dolatio lapidis varia ad uni¬tatem conexionis turris dependet ab eadem arte, ita omnia diversa ab eadem arte; et quo modo similitudo artis, artificis et conceptus eius est forma artificiati, quae propter materiam, in qua recipitur, secundum magis et minus est similis conceptui, sed numquam aequalis praecise, ita formae rerum sunt imagines artis divinae, etc. Et nunc est prima pars explicata, quae habet generationem Verbi; et quo modo secundum evangelium «omnia per ipsum facta sunt et sine ipso factum est ni¬hil»; et quo modo «omnia in ipso sunt» ipsa ars, quae est vita, cuius omnes vitales naturae imagi¬nem gerunt; et quo modo ipsa ‹vita est lux hominum›, quia ipsa vita est ratio et sapientia, a qua omnis ratio et sapientia; et quo modo est «lux hominum et lucet in tene¬bris» ignorantiae et ‹tenebrae eum non compre¬henderunt›. PARS SECUNDA De Christo, ut homo est, in tempore nato 7r ‖II Ad Cor. 5: «Deus erat in Christo mundum reconcilians sibi». Joh. 6: Hic «est panis, qui» etc. «dat vitam mundo».‖ Secundo loco promissum est, ut de incarna¬tione Christi subiungamus; pro cuius partis in¬troductione, quo modo «nobis dies illuxit» re¬memorandum censeo; nam «Deus creavit homi¬nem» etc. Notandum hic, quo modo incarnatio Christi fuit necessaria nobis ad salutem. Deus creavit omnia propter se ipsum, et non maxime et per¬fectissime, nisi universa ad ipsum; sed nec ipsa ad ipsum uniri potuerunt, cum «finiti ad infini¬tum nulla sit proportio». Sunt igitur omnia in fine, in Deo, per Christum. Nam nisi Deus as¬sumpsisset humanam naturam, cum illa sit in se ut medium alias complicans, totum univer¬sum nec perfectum, immo nec esset. Vide hic, quo modo inter naturas creatas ho¬mo ratione universitalitatis omnes complectitur, ‹tam spirituales quam corporales›. Et hinc etiam quasi in fine universitatis entium creatus est, ut omnia in ipso ut in fine reperiantur. Et non fuit possibile universam naturam con¬ditam ad divinitatem vehi posse nisi in homine, qui ‹gloria et honore paulo minus angelis est et supra omnia› animalia et ‹opera manuum Dei constitutus›. Et propterea non quiescit spiritus hominis, qui intra se complicat universorum naturas, in aliquo creato, sed supra se appetit et non invenit, in quo satietur, nisi immortali¬tatem, quae est vita et sapientia aeterna. Et quoniam hic homo, qui debet esse finis universorum seu quies seu «sabbatum», esse ne¬quit summa creatura, quae intra se complicat omnes in sua perfectione, nisi sit hypostatice Deus, in quo solum est quies; quia ipse est omne id, quod appetitur, hinc necesse fuit, ut Deus fieret homo, ut sic omnia in finem pervenirent. Quapropter sciendum quod, licet oculis nos¬tris et sensibilibus considerationibus non possi¬mus differentias nisi per temporales distantias considerare, ut sic Christus secundum hoc, ut homo est, in tempore natus post Abraham et alios videatur, secundum tamen Deum, qui su¬pra omne tempus est, Christus est ut «principi¬um» et «caput» «omnis creaturae», ut ipse dixit: «Antequam Abraham fieret, ego sum», et Paulus ad Ephesios et Colossenses scribit; unde prin¬cipium vivorum, mortuorum et universae eccle¬siae, triumphantis et militantis. Hic Christus ‹in terris visus est› temporaliter per nos ‹conver¬sari›, sicut et temporaliter natus est ex Virgine die hodierna. Hic igitur est advertendum, quod Christus Dominus in hoc, quod supra omnem creaturam maximitati absolutae coniunctus est, quia eo maior dari nequit, in quo potentia infinita in se completa et perfecta est, tunc Deus est et ipsa ars seu forma infinita omnium, quae sunt. In quantum autem maximus homo, tunc homo est perfectissimus, cui perfectior dari nequit. Et quoniam ipsa natura humana in ipso est altissima, ita quod altior dari nequit, quae in¬finitati divinae coniungi posset propinquior, tunc eo ipso, quod perfectissimus et altissimus in natura humanitatis, per hoc etiam unitissi¬mus divinitati. Sed natura humanitatis nequaquam, cum sit creatura, transire potest per ascensum in divini¬tatem, neque divina per descensum in humani¬tatem. Ideo hic est unitas remanente naturarum distinctione. Et quia causatum aut creatum, si transit ad maximitatem per unionem, qua maior possibilis non est, necessario in se subsistere nequit hy¬postatice, hinc humana natura subsistit in divina, ‹sicut corpus in anima› suo modo, ut ait Atha¬nasius, licet hoc non sit praecisum exemplum. Et hoc primo. 7v Est secundo hic considerandum, quo modo humana natura in Christo Jesu ad divinitatem exaltata est «perfectio universi» et praesertim nostrae naturae humanae. Nam in hoc, quod summum gradum naturae humanae attingit, qua nullus maior est, tunc omnem naturam complicat et omnia naturae supposita ad ipsum conversa unit. Videmus, quo modo ars una alias complicat. Quid, si esset omnis ars in uno homine et omnis perfectio et omnis sapientia et ratio foret? Non¬ne perfectio illius omnes complicaret? Nonne, si ipse homo adhuc in ipsa natura remanet hu¬mana, ipsa humanitas, quae una est, in omnibus? Non est alia humanitas Christi quam cuiusque hominis praeteriti, praesentis aut futuri; immo est ipsa et non alia. Et ita videmus, quo modo nostra natura, quae non est alia a Christo, in Christo est perfectissima. Et hic adverte, quod Christus coincidit cum ipsa natura humanitatis, per quam omnes homi¬nes sunt homines. Et hinc ipse est «metrum et mensura» aequalis omnium hominum, et in ipso sunt omnes homines ut in capite et principe uni¬versorum; absque differentia <sunt> in unitate Christi, ‹ubi non est Judaeus nec gentilis› nec vir nec mulier, sed ipse «Christus omnia in om¬nibus». Propter hoc Christus est cuiusque proximus, immo multo proximior quam pater aut frater carnalis, quoniam est ipsa substantialis intimitas cuiusque. Et hinc omnes nostri defectus in ipso, qui est plenitudo et perfectio nostra, complen¬tur. In ipso iustificamur, in ipso ‹salvi sumus›, «in ipso vivimus et movemur». Et scias, quod hic videre potes admirabilem promissionem, quam in Christo consequimur, et supermirandam crucis salvationem, quoniam Christi humanitas in illam maximitatem elevata, ut divinae naturae unitur, est omnium hominum verissima atque perfectissima humanitas. Homo igitur, qui Christo adhaeret, ille suae propriae humanitati adhaeret, ut sit unus cum Christo, sicut Christus cum Deo. Propter hoc quisque Christo adhaerens et unitus non in alio, sed in sua humanitate, quae est et Christi, satisfecit debito, iustificatur, vivificatur, quia ipsa sua hu¬manitas, quae est una in eo et Christo, Deo Verbo unita est. O maximum mysterium! Hic vides, quo modo natura humana in Chris¬to ‹induit immortalitatem› per unionem ad Ver¬bum. Hic vides argumentum: «Si Christus re¬surrexit, ergo et nos». Hic vides errorem omni¬um, qui sine Christo salutem exspectant. Hic vides, quantum errant et sibi contradicunt, qui resurrectionem credunt et Christum negant, ut sunt pagani et Judaei. Hic vides, quo modo «Christus est omnia in omnibus», et quo modo illa altissima epistula Pauli Ad Ephesios de ecclesia triumphanti intellegitur et verissima est. Hic vides consolatorem tuum in omnibus necessi¬tatibus tuis. Et infinita horum. Sed ipse est «lux», quae «illuxit nobis»! Quo modo autem illuxit? Nam cum esset «Deus absconditus», se revelavit. Ut, dum Ver¬bum mentale tibi absconditum est, ad hoc, ut tibi reveletur, «vocem induit» et sub voce, quae est eius signum, latet abscondita mens, ita Ver¬bum aeternum absconditum carnem induit, ut visibilis fieret. Opera fecit, quae alius quam Deus facere non potuit, et ita venit ad habitandum cum hominibus. Aliud igitur viderunt et aliud crediderunt, quia latebat Deus sub carne, sicut vox auditur, sensus intellegitur. Praedicabat et illuminabat Christus. Doctoris est illuminare per vocem, et communicat lumen discipulo absque diminutione sui luminis. Ita Christus «illuxit nobis», ut nos suae sapientiae faceret ⌈participem⌉. Vide, quanta mysteria sunt in verbis Christi, quae sunt voces, in quibus latet ipsa aeterna Sapientia. Sed ad hoc, ut voces audiantur, opor¬tet accedere; oportet per fidem accedere et de¬votionem. Et tunc illuminamur et sumemus «de eius plenitudine», etc. Hic de beata Virgine pauca. 8r Et nunc vides, quo modo ille, qui se toto corde ad Christum convertit per fidem et desinit esse hic, qui est, et ‹iterum nascitur› in Christo, ut non sit in eo nisi Christus: hic in Christo est filius Dei, hic deificatur, hic consequitur perfec¬tionem ultimam. Et ita intellege evangelium, quod oportet in Christo Deo renasci, qui vult filius Dei esse, quoniam «in ipso ante mundi constitutionem» vo¬cati sumus ad hereditatem aeternam. Nam se¬quitur, quod hoc credamus, quoniam «Verbum caro factum est et habitavit in nobis». Si Filius in divinis assumpsit humanitatem, manifestum est te hominem ad filiationem divinam per in¬habitantem in te Christum effici posse. PARS TERTIA De nativitate spirituali in Christo Si igitur pro tertia parte vis in Christo Dei filius renasci, accedere te et venire oportet ad hunc solem, tu, qui es gentilis in subtilitate rati¬onum humanarum. Oportet te devotissime ve¬nire per electionem, per quam tantum Christum eligas in simplicitate et puritate animi. Oportet, ut omnem praesumptionem spiritualem dimittas. Oportet, ut pietatem induas ad omnes, et dulce cor efficias; et cum ardore caritatis accedas, et cum unanimitate et pace ‖cum Petro, cui Deus primo revelavit mysterium,‖ et devotissima ora¬tione petas, etc. Et considera hic, quod, sicut «Deus caput Christi», ita «Christus caput ecclesiae». Quo mo¬do habet se Deus ad Christum, quia deitas ut anima, humanitas ut corpus, ita Christus ad ec¬clesiam se habet: est ut anima, et ecclesia ut cor¬pus. Oportet te igitur in unitate corporis esse, ut per ipsum sis in unitate spiritus Jesu; et hoc nota! Vide, quo modo anima non est in membro corporis tui, nisi sit unitum cum corpore; et anima est in membro ita, quod membrum in illa. Si vis, quod in te nobiliter habitet Christus, cresce in nobile membrum et agas, quod fortiter intres in Christum! Et hoc est singularius no¬tandum. ADNOTATIO 3v Nota istud secretum, quod «dies sanctificatus» est illa dies, de qua Genesis 2: «Et benedixit» Deus «diei septimo et sanctificavit illum». Nam Deus alias dies fecisse et in eas faciendo operatus fuisse legitur, sed nec legitur ‹Deum in die sep¬timo› operatum, nec diem septimum fecisse, sed ‹illi benedixisse et eum sanctificasse, quia in eo cessavit ab omni opere et requievit›. Considera igitur bene et subtiliter, quo modo dies est lux seu sapientia aeterna; et sunt grada¬tim res per sex gradus participantes lucem illam, ut eius participatione dies vocentur, nec erat ali¬ud dies quam crearetur. «Dies» autem «sancti¬ficatus» est dies, qui non participat lucem sapi¬entiae sub exspectatione altioris gradus, sed est ille altissimus gradus sapientiae, in quo quiescit omne opus Dei. Et istud nota singularissime, quia hic est «dies sanctificatus».