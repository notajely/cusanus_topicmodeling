272vb «Assumptus est in caelum, et sedet a dextris Dei», Marci ultimo. Historiam assumptionis Christi in caelum vide in Scholastica historia, et pro intellectu vide exemplum alias Erfordiae in sermone recitatum, quia satis conveniens. Dicit Marcus quomodo apostoli non credi¬derunt illis qui Christum post resurrectionem viderunt. Unde subdit: «Novissime autem re¬cumbentibus undecim apparuit illis». Iesus etiam cum ipsis comedens, ut ait Lucas, et convescens et cetera, «et exprobravit incredulitatem eorum et duritiam cordis, quia his qui viderant eum re¬surrexisse» a mortuis, «non crediderunt». Nota quomodo incredulitas ex duritia cordis venit. Et est illud cor durum, quod non est flexibile seu ad re¬cipiendum impressionem temperatum 273ra seu molle. Capitur cor pro interiori homine. Unde opor¬tet quem esse docilem, alias non recipit formam sapientiae. Sed quare apostoli nominantur in¬creduli et duri? Permisit utique eos esse tales ad finem maioris salutis. Cito enim credere argumen¬tis illis, per quae se ostendit Christus resurrexisse, nostrae saluti non conveniebat. Multa enim et va¬ria debebant esse argumenta, quando nullum os¬tendit Christum in forma uti erat. Varietas enim operum Dei, quorum nullum sufficit omnipoten¬tiam ostendere, ideo est, ut melius ostendatur. Dicit textus: «qui viderunt eum resurrexisse» a mortuis. Intelligo quia viderunt ab habitudine mortuorum, qui manent immobiliter ubi repo¬nuntur, «eum resurrexisse», quando apparuit eis vivus, scilicet in his operibus quae vivis conve¬niunt: quia ambulantem, loquentem, comeden¬tem et cetera, viderunt. Postquam autem fecit eos credulos, scilicet quod sicut natura divina de utero virginis in sui unionem assumpsit veram vivam humanam na¬turam in corpore et anima, ita et eandem tenens unitatem corpus mortale quod fuit per mortem ab anima separatum, anima divinitati unita in virtute divinitatis iterum mortalitate excussa cor¬pus assumpsit de sepulcro, «et dixit»: «Euntes in mundum universum praedicate evangelium om¬ni creaturae», scilicet tunc euntes quando firmata fuerit haec fides per Spiritum Sanctum, qui in vos proxime descendet, ut Lucas recitat; nam nemo est aptus ad praedicandum evangelium, nisi habuerit illum Spiritum, qui omni incredu¬litate eiecta fervere facit animam divino illo ar¬dore, ut eius verba sint eloquium Dei ignitum et vehementer ignitum. Tunc enim ignem verbo in¬spirat in audientium corda talem, de quo salva¬tor loquitur: «Veni ignem mittere in terram», ‹quid volo nisi ut ardeat›. Et est ignis amoris, quando totus homo ardet aspirando ad regnum vitae aeternae. «In universum» dicit «mundum», quia omnes volebat salvos fieri; ideo in medio mundi opera¬tus est salutem, 273rb ut de centro ad circumferenti¬am orbiculariter euntes praedicarent. Sic canta¬tur in ecclesia: Ite in orbem et cetera. Ecce quo¬modo constituit regni sui amplitudinem rex no¬ster, quia legem suam misit universo mundo. Ecclesia igitur Dei cuius rex, caput et magister est Christus, non est ad locum aliquem artata, sed usque ad fines terrae extensa, et imperii regis non est finis. Et si non est adhuc receptus Chri¬stus in aliquo loco mundi, utique recipietur, quia totus mundus possessio eius. Non mandasset Christus apostolis et in ipsis eorum successori¬bus ire in universum mundum, nisi in omni par¬te mundi praevidisset fideles et ad regnum Dei praedestinatos. Et ideo dicitur regnum illud Christi catholica ecclesia, quia catholicum est universum. Dicit: «Praedicate evangelium.» Praedicare potest etiam dici prophetare; nam praedicator futuri regni statum adnuntiat, scilicet advenientis regni. Ille alibi vocatur propheta, quia occulta et incognita manifestat. Praedicare evangelium est evangelizare; idem enim est praedicare, evange¬lizare et prophetare; adnuntiare enim immorta¬lem vitam est evangelizatio seu bona adnuntia¬tio; nam quod mortales homines merito et doc¬trina salvatoris Filii Dei possint transire de mor¬te ad vitam, est optimum nuntium. Dicit: «omni creaturae». Hoc bonum nuntium est omni creaturae capaci verbi praedicandum; nam nulla creatura capax verbi, sive fuerit bar¬barus sive Scytha sive Graecus sive Latinus, ex¬cluditur, ubicumque illa fuerit in universo mundo. Sequitur: «Qui crediderit et baptizatus fuerit, salvus erit.» Hoc est evangelium, scilicet Christo uti Filio Dei credens. Et qui Christum induit in baptismo, assequetur id quod credit, puta vitam immortalem seu salutem cum Christo; credens Iesu fit Iesus, scilicet salvus. Iesus enim salvator est. Matthaeus alia addit, scilicet quod et doctri¬nam Christi docere debeant. Sed modo baptizati sive in agone ad fidem venientes mox salvantur; ideo proprie istud est evangelium salutis, scilicet fidem dare immortalitatem in regno Christi. Sequitur: «Qui vero non crediderit, condem¬nabitur.» Non dicit: qui non crediderit 273va aut qui crediderit et non fuerit baptizatus, condemnabi¬tur; nam fides est necessitatis, cuius baptismus est sacramentum. Qui igitur habet fidem et non potest assequi sacramentum, uti latro in cruce, sufficit fides. Quod autem non credens Christo, qui promittit credentibus vitam aeternam, sit condemnatus, hoc est in aeterna morte damna¬tus, ex eo constat; nam spiritus noster non as¬sequitur id quod non sperat nec amat. Amor enim iungit spiritum amato. Qui vero non credit, non sperat nec amat. Ideo qui non credit se vi¬tam assequi posse aeternam, manet in morte ae¬terna. Dicit «condemnabitur», quia postquam prae¬dicatum est evangelium et spernitur, iuste «con¬demnabitur», quia Filium Dei sprevit et ei non credidit. «Condemnabitur» per verbum quod lo¬quitur in conscientia increduli, qui intra se di¬ceret: potui vivere et mihi imputo mortem, quam patior. Et ita suo iudicio «condemnabitur» et cruciabitur aeternaliter; sibi enim mortem im¬putando se ipsum cruciat. Ideo illi quibus non esset evangelium annuntiatum, non sunt sic se ipsos cruciantes et aeternaliter condemnantes, qui in comparatione ad incredulos, si alias contra conscientiam remordentem non fecerunt, dicun¬tur peccatum non habere, sicut Christus aiebat ad Iudaeos, scilicet: «Si non venissem» et cetera, «peccatum non haberent.» Et si bene consideras vermem conscientiae, qui «non moritur» et semper rodit, ipsum esse sententiam verbi Dei reperies; nam hoc verbum quod iudicat in ratione, cuius sententia vocatur dictamen conscientiae, non est nisi lux illa om¬nem hominem illuminans, scilicet verbum Dei, et in se ipso in hac luce legit sententiam. Sequitur: «Signa autem eos qui crediderint haec sequentur, in nomine meo daemonia ei¬cient» et cetera. Signa ista sensibilia voluit Christus esse sa¬cramenta spiritus illius caelestis, qui datur fide¬libus. Unus enim et idem spiritus in diversis virtutibus, in diversis fidelibus se ostendit, sicuti una natura humana in diversis hominibus aliter et aliter sensui se ostendit. Unde in uno homine illa virtus naturae, quae est intellectualis et de essentia humanae naturae, se ostendit uno mo¬do, 273vb scilicet in arte scribendi, in alio in arte lo¬quendi, in alio in arte domificandi, in alio in arte regendi; et ita in variis modis relucet potentia seu virtus naturae intellectualis. Ita in variis su¬pernaturalibus donis Spiritus divinus supernatu¬ralis seu gratiae, qui datur fidelibus, ostendit suam virtutem. Quando enim anima recipit istam «virtutem ex alto», tunc se ipsam virtutem recepisse in si¬gnis, quae non possunt nisi a spiritu illo fieri, ostendit. Et ideo Paulus dicebat quomodo Chri¬stus ascendens in altum, ducens secum captivam captivitatem, dedit dona hominibus, quae enu¬merat. Et illa sunt divina dona praesentiam Spi¬ritus significantia, nos certificantia quod sumus in consortium Christi admissi, quia Spiritum eius habemus. Et attende quod sicut intellectus per sui prae¬sentiam efficit quod animal assumptum in con¬sortium suae naturae, scilicet quod bestialitatis ignorantia et tenebra lucem induit sapientiae hu¬manae, sic anima rationalis transit in consortium divinitatis per unionem ipsius cum Spiritu Dei. Et vide differentiam, quoniam spiritus intellec¬tualis inspirando creatur in animali, quia prius animale quam spirituale, ut ait Apostolus. Sed spiritus dum inspiratur, non creatur sed com¬municatur. Ideo est alius et alius creatus in di¬versis hominibus, sed unus et idem ille increatus. Ideo in christianis in quibus est una fides, in illis est etiam unus Spiritus, quia fides non est nisi donum Spiritus. Quando enim intellectualis natura elevatur ultra naturam suam, ut veritatem videat quam non intelligit, scilicet quando supra intellectualem naturam certiori modo apprehen¬dit veritatem, quam scit esse vitam suam, hoc ex altiore virtute evenire necesse est, et hanc virtu¬tem, quae est altior quam creata intellectualis, oportet esse divinam, quia inter intellectualem naturam et divinam nulla alia mediare potest. De istis autem signis quae sequuntur creden¬tes hoc certum est, quod spiritus ille fidei tollit daemonia, scilicet adversarias potestates, et no¬vam secum loquelam affert, scilicet caelestem et virtuosam, quae in Symbolo fidei continetur. Tollit serpentes, scilicet vanas suggestiones, per quae «vetus homo» vanus factus inficiebatur; tollit et venenosa vitae spiritus adversantia, sicut sunt doctrinae erroneae. 274ra Bibitae seu auditae non nocebunt ei, quia spiritus ille caelestis semel degustatus non sinit animam fluctuare, ut ad aliam doctrinam inclinetur, cum habeat opti¬mam. Et manu potentiae suae aegritudines ani¬mae a carne contractas curat, lubricitatem sen¬suum refrenando et corpus castigando, ut ei oboediat. Hoc operatur spiritus in omnibus fi¬delibus, et aliqui fideles in nomine Iesu sic con¬fortati per fidem per extrinseca signa ista osten¬dunt, dum daemonia eiciunt et cetera. Unde nota: quia ista reperimus facta per fi¬deles qui hunc spiritum habuerunt, ideo et nos qui eundem spiritum fidei habemus, non dubita¬mus spiritum illa in nobis omnibus operari spi¬ritaliter, quae ad ostensionem suae virtutis per fideles in aliis sensibiliter ostendit. In hoc mun¬do non possumus duci ad spiritalia nisi per sen¬sibilia. «Et dominus quidem Iesus, postquam locu¬tus est eis, assumptus est in caelum et sedet a dextris Dei.» Intelligo humanam naturam in Christo esse assumptam in caelum, scilicet in ipsam incorrup¬tibilitatem seu immortalitatem. Aiebat enim Ie¬sus neminem ascensurum «in caelum nisi qui de¬scendit de caelo», dicens quod hic est «Filius ho¬minis, qui est in caelo», Iohannis 3o. Unde dum haec loqueretur Filius hominis, nondum secun¬dum naturam humanam ascenderat in caelum incorruptibilitatis, quia mortalis natura potenti¬am moriendi tunc non deposuerat, quam morte deponere proposuit, ut conveniebat; sed persona quae loquebatur fuit in caelo, scilicet in natura divina, quae est immortalis. Sic Pater caelestis immortalitatem inhabitat, ut ait Paulus. Christus autem post resurrectionem a morte ascendit ad caelum inhabitationis Patris, scilicet ad immortalitatem. Resurgere a morte seu cor¬ruptione est induere naturam incorruptibilem seu indissolubilem in praeiacentem materiam. Sic boni et mali resurgunt in resurrectione gene¬rali. Deinde ex his quidam ulterius ascendunt ad felicitatem, et illi ascendunt usque ad immortali¬tatem, quam «Pater caelestis» inhabitat, et illi «ibunt» «in vitam aeternam» aliis manentibus ‹in inferioribus partibus terrae› seu in inferno. Sed in Christo natura humana resurrexit a morte am¬plius non moritura, deinde «ascendit supra om¬nes caelos», quousque sederet aut quiesceret in dextera Patris, scilicet in virtute immortalis 274rb po¬tentiae. Et attende cur Iohannes evangelista et Mat¬thaeus non loquuntur de ascensione: quia ipsi in Christo resurrectionem viderunt etiam ascensio¬nem; nam alii in quibus resurrectio non est ascen¬sio resurgunt, et iudex Christus decernit, an debe¬ant ascendere vel descendere. In ipso autem iudice Christo est et resurrectio ascensio simul. Et quia hoc non est verum in omnibus nisi christiformibus, ideo «ad nostram doctrinam» distulit argumenta ascensionis prolongare qua¬draginta diebus, ut medio tempore argumenta resurrectionis multiplicarentur, intercise tamen, ut melius caperentur, non tamen post quadragin¬ta dies statuit se non manifestare resurrexisse, quia Paulo apostolo se resurrexisse ostendit du¬dum post hoc. Patet igitur ascensionem in sen¬sibilibus signis factam, ut per sensibilia illa signa concluderemus veritatem resurrectionis, quae est in ipso etiam ascensio. Diceret forte aliquis: Ex quo resurrectio est omnibus communis, quomodo et quare hoc dicito. Dico quod modus non est cognitus. Sed pot¬est dici secundum aliquos in homine esse cor¬poralem naturam multum caelestialem, sicut in ipso est spiritus multum divinus, et quod natura illa caelestialis quae dicitur quinta essentia et in se unit elementalem, corruptis elementis maneat, sicut si aurum in se plumbum habens unitum plumbo dissoluto maneret. Ac quod spiritus ho¬minis ad hanc naturam suam inclinetur et ei iungatur in fine motus mundi, ut iudicium fiat de unito spiritu cum corpore tali caelestiali seu incorruptibili, in quibus consistit homo, et reci¬piat homo ascensionem pro merito vel descen¬sionem pro demerito. Adhuc quaereres: Cur dicit textus Christum assumptum et cetera? Dico: Ex quo Christus se frequenter missum Patris nominat et modo victor redit, assumitur usque ad consessionem Patris. Sicut si dominus noster Calixtus papa redeuntem legatum Sancti Angeli assumeret usque ad consessionem, sicut legimus Petrum Linum assumpsisse, ita quod ipse foret in sede aequali cum ipso regnans et iudicans omnia, posito quod ipse legatus fidem et gloriam Dei manifestasset et adversarium, puta Turcum, vicisset et Christianos sub eo cap¬tivos liberasset, et cum illa victoria 274va rediret cap¬tivitatem captivam ducens, et redemptos post currum triumphalem adduceret. Intellige igitur ascensionem esse in hac si¬militudine legati, licet remota, quia papa gerens vicem Dei recepit parvulum hominem, cui suas vices commisit, ita ut non sit privatus homo tan¬tum, sed et cum plenissima potestate legatus prin¬cipis religionis, et deinde fecit illum iuxta altitudi¬nem dignitatis et secundum fidelitatis merita ascen¬dere super omnes caelos seu gradus hierarchicos ecclesiae, scilicet omnes ordines et dignitates, principatus, potestates et cetera in sui consortium constituendo ipsum iudicem, omnia sua sibi dando, prout de Ioseph legimus, qui sic in Aegypto ascendit, et de Melchisedech, qui venit ad altitudi¬nem, ut esset rex et sacerdos, qui typum Christi gerebant. Unde quia Christus humanam naturam assumpsit in unionem divinitatis usque ad immor¬talitatem et dexteram virtutis Dei Patris, patet ip¬sam elevatam «super omnes caelos» intellectuales, scilicet potestates, thronos et virtutes, usque ad consessionem cum Deo Patre, cuius ascensionis haec est festivitas omni homini merito gaudiosa.