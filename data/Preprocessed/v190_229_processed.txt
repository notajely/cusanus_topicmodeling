151ra lin.1 «Consummatum est.» Christus dicit: «Ego sum resurrectio et vita» etc. Resurrectio est consummatio naturae hu¬manae. Unde qui omnia implet et factus est con¬summatus omnibus et in quo omne opus Patris est consummatum, Christus est. Legimus Christum post resurrectionem se ostendisse in «multis argumentis» «vivum» hom¬inem, de quo dubium fuit post mortem in cruce, sed non fuit dubium divinitatem vivere, quae non est mortalis. Unde argumenta, quod homo resurrexit, recepta sunt ex sensibilibus, quae vivo homini conveniunt, sicut comedere et bibere, visui, tactui et auditui se ostendere. His argu¬mentis se Iesus vivum ostendit. Non dubium, si propria virtute surrexit, ip¬sum Deum esse; curavit igitur tollere dubium quoad resurrectionem naturae humanae. Sicut miracula fecit in vita, ut in homine Deum os¬tenderet, reservavit stigmata vulnerum, ut os¬tenderet crucifixum surrexisse, et maxime in latere, ubi alii cum eo crucifixi non fuerunt vulnerati. Stigmata illa sunt ad probandum non alium sed ipsum resurrexisse, qui Christus est, sicut scriptura ostendebat ipsum, qui venit, esse Christum, qui fuit sic in scripturis praesignatus. Natura humana in paradiso per gratiam seu innocentiam sive originalem iustitiam potuit non mori, quae extra paradisum creata mortalis fuit secundum corruptibilem naturam ex terra sump¬tam. Sed perdita innocentia, quae est animae paradisus – pulcherrima enim et rationali natu¬rae voluptuosissima innocentia est –, rediit homo ad terram, ubi creatus fuit, et sublata est manus protectionis creatoris, qua innocentia conservabatur, et dimissus est homo, ut se ip¬sum regeret. In quo regimine mors necessario superveniebat. Naturaliter enim dissolvitur omne elementatum. Vinculum enim, quo con¬traria ligantur in unum, non potest esse perpetu¬um, cum sit quodammodo violentum. Christus assumpsit naturam humanam cum innocentia, uti erat ante peccatum. Ideo potuit non mori. Et hoc dicit, quando aiebat Iohannis 10 se potestatem habere ponendi animam suam et iterum sumendi. Sic ipse non est mortuus ex necessitate, sed voluntate, Augustinus 4 De tri¬nitate. Qui enim posset non mori, si vellet, pro¬cul dubio voluntate mortuus est. Nam ex inno¬centia seu 151rb originali iustitia seu plenitudine gra¬tiae ipse, qui sine omni peccato fuit, potuit non mori. Mors enim propter peccatum intravit in orbem. Unde princeps tenebrarum seu auctor mortis sive ille serpens, qui ab initio est homi¬cida, in eo non habuit quidquam. Ideo mors Christi voluntaria fuit apud Pa¬trem infiniti meriti. Dedit enim se propter ob¬oedire et complacere Patri in mortem, qui potuit non mori sed semper aeternaliter vivere. Meruit igitur vitam infinitam et plus quam omnes ho¬mines ex Adam necessario mortales mereri po¬tuissent. Sed quia natura humana etiam tempore inno¬centiae fuit mortalis, licet potuit non mori, ideo Christus similiter fuit mortalis secundum natu¬ram; potuit igitur mori et potuit non mori. Sed quia ipse est consummatio et perfectio, tunc na¬turam, quae erat mortalis, ad immortalitatem perducere volens mortuus est. Posse enim mori numquam tollitur nisi morte. Quare per mortem tulit posse mori, ut per resurrectionem natura perveniret ad immortalitatem. Et quanto possi¬bilitas mortalis naturae magis fuit explicata, tan¬to perfectius per resurrectionem ad impassibili¬tatem est deventum. Est igitur natura humana assecuta incorrup¬tibilitatem in merito Christi, qui propria virtute resurrexit. Intelligo virtutem propriam secun¬dum naturam humanam meritum esse, sic quod meritum eius tantae virtutis fuit, quod non potu¬it a Deo derelinqui amplius, qui tam diu derelic¬tus fuit, quousque passibilitas explicaretur. Deus autem suscitavit eum, ut ait Apostolus, qui sci¬licet est retributor omnium bonorum, et non dabit sanctum suum videre corruptionem. Unde recte ait: Christus «factus est oboediens usque ad mortem» etc. «Propter quod exaltavit illum» etc. Haec exaltatio est resurrectio. Christus igitur est resurrectio, in quo nostra natura meruit ad incorruptibilitatem exaltari. Sed Christus est resurrectio et ruina. Resurrectio bo¬norum, in quibus natura resurgit ad gloriam; rui¬na malorum, in quibus natura resurgit ad poe¬nam. Nam vellent potius corruptibilem et defi¬cientem naturam habere secundum illud de Iu¬da: Melius erat illi, quod natus non fuisset, sed sunt instrumentum divinae iustitiae, quae in ae¬ternum de iusto iudicio propter electos gloria¬bitur. Item de dotibus corporum beatorum consi¬dera, quo modo omne corpus habet 151va longitudi¬nem, latitudinem, altitudinem et profunditatem; sic et corpora beatorum suas habent mensuras, sed differunt sicuti stellae. Unde nulla stella ha¬bet lumen ut alia. Sed esto quod corporalis lux sit ut corpus beati et corporalis sive densa tene¬bra seu palpabilis sit ut corpus damnati; tunc in corpore beati considera animam rationalem esse gaudiosissimam, quae dominatur corpori subtili, agili, impassibili et claro modo quo vult. Talia enim corpora optamus habere. Ideo beati et fe¬lices talia habebunt, ut in anima et corpore feli¬citentur. Quando autem videbunt se configura¬tos Christo primogenito omnis creaturae, uti ‹re¬surrexit a mortuis›, tunc quiescit voluntas. Mali configurantur non resurrectioni Christi, sed ignominiosae passioni, quia per passionem Chri¬sti, cui non sunt compassi, non sunt redempti, et non possunt ad resurrectionem Christi pervenire qui non cum Christo sunt passi, qui aiebat sic oportere intrare in gloriam. Unde anima, quae non est christiformis, post resurrectionem est in corpore ut in densa tene¬bra, et est maestissima anima, cuius voluntas est de omni laetitia desperata. Illa non habet motum vitae, sed ut mortua pondere corporis ad inferna trahitur etc. Sic intelligo scripturas, quae dicunt impios resurgere et pervenire ad iudicium condemnatio¬nis, in quo non resurgunt, sed semper condem¬nantur. Quemadmodum iudicium mundi iudi¬cavit Christum iustum iniuste, sic Christus iudex iudicabit filium huius mundi iuste, ut patiatur legem, quam mundus contra iustum tulit. «Omnes» igitur «resurgemus, sed non omnes immutabimur» ad conformitatem eius, qui est «resurrectio et vita». Configurabimur omnes in resurrectione Christo, alii ut triumphatori mor¬tis, alii ut ad mortem condemnato. Sic dicit Iesus Iohannis 5: «Omnes qui in monumentis sunt, audient vocem Filii Dei, et procedent qui bona fecerunt, in resurrectionem vitae, qui vero mala fecerunt, in resurrectionem iudicii.» O quam terribilis resurrectio ad iudicium Christi, qui iudicabit iuste, ut iniuste iudicatus est. Semper igitur erit in agonia et condemnatio¬ne ac passione et crucifixione, sed usque ad illam partem non 151vb perveniet, ut dicere posset: «Pater, in manus tuas commendo spiritum meum». Nam illa mors, ad quam condemnatus est, est «secunda mors», quae est separatio a iudice ‹ad aeternum supplicium›. Per quam mortem num¬quam pervenitur, ut hoc secundum posse mori finem capiat et ad resurrectionem pertingatur. Et hanc puto causam, quare in extremo iudicio Christus ut iudicatus cum signis vulnerum ap¬parebit illis, scilicet ut videant se iuste iudicari ab iniuste iudicato. Erunt enim signa illa lex iudi¬cantis.