Cod. Vat. Lat. 1245 fol.102ra «Perfectus omnis erit, si sit ut magister eius». Ex evangelio dominicae secundum Ordinarium Brixinense, Lucae 6o. Intentio salvatoris fuit ad perfectum ducere eos quibus evangelizavit. Unde arguebat sic: Si qui ea faciunt, quae etiam peccatores facere so¬lent, tales non faciunt ut perfecti. «Si diligitis eos qui vos diligunt, quae vobis gratia erit? Et si benefeceritis his qui vobis benefaciunt, quae vo¬bis gratia erit? Et si mutuum dederitis his Cod. Vat. Lat. 1245 fol.102rb a quibus speratis recipere, quae vobis gratia erit? Haec enim et peccatores faciunt, ut recipiant ae¬qualia. Verumtamen diligite inimicos vestros, et benefacite et mutuum date, nihil inde sperantes, et erit merces vestra multa, et eritis filii Altissimi, quia ipse benignus est super ingratos et malos. Estote ergo misericordes sicut et Pater vester misericors est» etc. Ex primo attende, quo modo non potest esse quis perfectus, nisi illa opera faciat, quae sunt perfectorum et non communia etiam peccatori¬bus. Nam perfectio non est in illis, qui se ipsos quaerunt. In omnibus est essentia, virtus et ope¬ratio. Ubi operatio non est perfecta, nec virtus nec essentia seu natura. Supra igitur naturam omnibus communem virtuosa operatio ostendit perfectionem. Advenit enim perfectio; sic est ex gratia, non natura. Perficimur enim dono Dei, Jacobi 1o, et omnis scriptura quae perficit est divinitus inspirata, II ad Timotheum 3o. Si igitur quis meretur gratiam ex operibus, hoc est ex eo, quia opera sua sunt Deo grata et accepta, quia divinis operibus conformia: Ille ut filius facit quae viderit Patrem facere. Qui igitur facit ut Deus benignus, ille Dei filius est; facit enim ope¬ra Patris sui. Ita Paulus ad Ephesios 5o exhorta¬tur nos, ut simus «imitatores Dei, sicut filii ca¬rissimi». Deus autem «benignus est» etiam «super in¬gratos et malos»; sic etiam esse debet ille, qui vult esse Deo gratus ut filius patri. Anima igitur, de qua divinae virtutis emanat similitudo et a virtute operatio deiformis, illa perfectionem ad¬epta est non ex natura, sed ex gratia. Nam ‹multa erit merces› eius. Anima igitur nostra est viva Dei imago et potest se ipsam facere Deo similio¬rem, et hoc est recipere in se secundum multam mercedem deiformiorem spiritum. Ita Paulus ma¬gnus doctor II ad Corinthios 3o nos instruit, ubi concludit: «Nos vero revelata facie omnes glori¬am Domini speculantes in eandem imaginem transformamur a claritate in claritatem tamquam a spiritu Domini». Ecce, quo modo ait nos a spiritu Domini transferri, qui sumus gloriam Domini speculantes etc. Dicit igitur salvator: «Estote misericordes sic¬ut et Pater vester misericors est». Nam miseri¬cordia eius super omnia opera eius. Ita et tu, qui vis esse filius Dei, necesse est quod misericordia sit super omnia opera tua. Motus in anima, qui dici potest spiritus, si ex misericordia est, tunc est ex Spiritu Sancto, qui Deus est. Motus Dei seu Cod. Vat. Lat. 1245 fol.102va spiritus Dei vocatur misericordia quoad nos. Nam ipse nullo indiget; propterea non mo¬vetur, ut quicquam assequatur, cum sit ipsa infi¬nita plenitudo quae augeri nequit, sed movetur, quia bonus, ut nos assequamur bonum quod ipse est. ‹Omnia sic operatur Deus.› Ideo si tu vis filius Dei esse, non te moveat aliqua virtus seu affec¬tio ad operandum bonum propter te, sed prop¬ter conformari Deo Patri. Et tunc vita tua activa seu operativa, quae non exspectat a fratre re¬munerationem, capit multam mercedem a Deo utriusque Patre. Et ratio est: Nam opere te os¬tendis diligere fratrem ut fratrem, quae dilectio est potius dilectio Dei Patris quam fratris; diligis enim fratrem, quia Dei Patris tui filius; ideo a Patre mercedem mereris. Si ego filium regis ho¬noro, quia filius regis, recte a rege exspecto re¬munerationem et non a filio, quem non respexi principaliter sed potius patrem in ipso. Ecce, quo modo misericordia misericordiam impetrat. Et ideo «beati misericordes, quoniam ipsi mise¬ricordiam consequentur». Ex hoc notum est quod qui Christum ho¬norat ut verum Dei atque dilectum filium, ille certus est quod a Deo Patre recipiet honorem, ut ipse ait quod Pater suus, qui in caelis est, ipsum honorificabit. Per Jesum assequemur mi¬sericordiam Patris. Nam qui aliquem christia¬num ut christianum recipit et ei misericordiam ostendit, hoc Christo facit. Ait enim ipse quod uni minimo eius fit, hoc sibi fieri et quod sibi fit ut Filio Dei vero, fit Patri. Ecce quantum assequetur misericordiae qui christiano ut christiano ostendit misericordiam. Ideo Paulus ait: «Operemur bonum in omnes, maxime autem in domesticos fidei». Per miseri¬cordiam, quam ostendimus omnibus ut fratri¬bus, assequimur misericordiam Patris et effici¬mur filii Dei. Sed erimus vero Filio Dei aequales, si christiano talem ostenderimus misericordiam, qualem Christus verus Dei Filius nobis ostendit. Maior est remuneratio, quando christiano ut tali ostendo misericordiam quam ethnico. Quod si sumus filii Dei misericordis, non iudicamus nec condemnamus; misericordia enim non iudicat nec condemnat, sed dimittit et com¬patitur. Qui vero aliorum facta, quae bene per misericordiam et veritatem interpretari possunt, quasi mala iudicat, signum est ipsum non esse misericordem. Ideo non Cod. Vat. Lat. 1245 fol.102vb misericordiam sed iu¬dicium assequetur. Et qui condemnat, ipse et condemnabitur. Neque aliud est praeceptum magistri, quando dicit: «Estote misericordes», et quando dicit: «Nolite iudicare, et nolite condem¬nare», et quando dicit: ‹Dimittite et date›. Nam perfecta misericordia omnia illa in se continet. Misericordia misericordiam subinfert. Hinc sequitur: ‹Qua mensura mensi fueritis, metietur et vobis›. Si cum misericordia mensuratis, cum misericordia remetietur. Si cum misericordia di¬mittitis, cum misericordia dimittentur peccata. Si tu non solum cum misericordia dimittis debita tua, sed ultra etiam cum misericordia das debitori et inimico, et haec est ‹mensura bona et conferta et coagitata et superfluens›, tali misericordia remetie¬tur tibi. Si intantum es misericors quod non iudi¬cas, das bonam mensuram misericordiae, quod si non condemnas etiam iudicatum, das confertam, quod si condemnatum tibi absolvis, das coagita¬tam, quod si absoluto etiam benefacis et donas, das superfluentem. Ideo addit: «In qua mensura mensi fueritis, in eadem remetietur vobis». «Dicebat autem et illis similitudinem: Num¬quid caecus caecum potest ducere?» Intelligo hanc similitudinem servire ad ea quae praemisit, scilicet quod nos imitari debemus misericordem Patrem, quia, cum sit Pater, non potest esse nisi misericors; ideo sequi ipsum debemus, cum si¬mus filii eius. Et cum ipse sit perfectus, ut Chri¬stus Matthaei 5o ait, imitari ipsum tenemur, ut simus perfecti filii eius. Unde si volumus respi¬cere in operibus misericordiae ad filios huius mundi, quo modo ipsi ambulant, aut ad legem Moysi, quae mandat dentem dari pro dente et «nihil ad perfectum duxit», ad Hebraeos 7o, nos committimus nos caeco duci. Caecitas enim est in omnibus filiis diffidentiae et huius mundi et legibus illis, quae sunt ordinatae ad politiam huius mundi. Nam licet «filii huius saeculi pru¬dentiores sint in sua generatione filiis lucis», ta¬men haec prudentia stultitia est et visio caecitas, quia lumen vitae aeternae ignorant. Cadunt igi¬tur in foveam magistri et discipuli, duces et duc¬ti, quia caeci. Neque discipulus potest assequi ut discipulus aliquid supra magistrum. Ideo si ducitur a caeco magistro, non erit videns ultra magistrum; nam perfectio Cod. Vat. Lat. 1245 fol.103ra discipuli est in adaequatione. Quando enim discipulus fit ut magister, tunc est perfec¬tus. Omnes enim in hoc mundo sumus discipuli unius perfecti magistri, qui Deus est, qui nos instruit per unum magistrum nostrum Jesum, Matthaei 23o, qui verba perfecti magistri habet, quae sunt ‹verba vitae aeternae›, ut dixit princeps apostolorum Petrus. Sumus igitur nunc docen¬tes, et erimus magistri, quando fuerimus ut ma¬gister noster in regno suo. «Cum» enim «appa¬ruerit, similes ei erimus». Hic ex parte cognosci¬mus, ibi evacuatur quod ex parte est, quia per¬fecti erimus, I Corinthiorum 13o. Neque Paulus in hoc mundo perfectus fuit, ad Philippenses 3o, ubi ait: «Non quod iam ac¬ceperim, aut perfectus sim: sequor autem, ut quo modo comprehendam». Si igitur Paulus semper secutus est Christum, ut hic proficeret et ibi comprehenderet, et hoc solum docuit, ut per¬fecti simus, et non alia via nisi sequendo Jesum – nam in illo exhiberi potest perfectio, ut ait ad Colossenses 1o; ipse enim est, in quo Deus po¬suit iudicare mundum, quoniam solus christi¬formis perfectus est –, igitur et nos, si volumus pertingere ad perfectionem, oportet continue studere, ut sequamur doctrinam magistri verbo et exemplo, ut possimus de schola huius mundi transferri ad perfectionem magisterii. Opera mi¬sericordiae particularia exercere debemus, sicut facit discipulus, qui docet artem aliquam. Nam particularia operatur, et post multa particularia fit magister habens plenam et universalem ar¬tem. Exerceamus igitur nos in particularibus operibus virtutum, ut efficiamur magistri aequa¬les regi virtutum. Sequitur in textu: «Quid autem vides festu¬cam» etc. Vult declarare, quo modo iudicantes quasi magistri et videntes decipiuntur. Nam nisi quis sumat iudicium a perfecto magistro et in illo iudicet, errat. Tu enim, qui es discipulus et nondum perfectus, quia in schola adhuc addiscis et nondum cepisti magisterium, defectum tuum magnum non consideras, et tamen praesumis alium minus defectuosum iudicare. Si vero ante oculos tuos magistrum tuum Christum poneres, tunc videres, quantum tibi deesset ad perfectio¬nem magisterii, et quasi defectum tuum, scilicet caecitatem et immunditiam, considerans, non iu¬dicares fratrem, sed vacares primo, ut oculum purgares et cum purgato oculo in proximum cerneres. Qui igitur Cod. Vat. Lat. 1245 fol.103rb in se ipso non considerat trabem et vult iudicare in oculo fratris festucam esse, illius iudicium est merito reprehensibile, quia non iusti iudicium sed praesumentis hypo¬critae, cui recte dicitur: «Hypocrita, eice primum trabem de oculo tuo, et tunc prospicies, ut edu¬cas festucam de oculo fratris tui». Habemus autem hodie festum patronorum Petri et Pauli, qui sunt magistri nostri. Patronus enim est qui praecedit et cui adhaeremus eum sequendo, ut ait Paulus suis quod formam suam in ambulando tenere deberent. Sic dicitur in vul¬gari nostro «patron» forma, secundum quam fit impressio in parietibus, ut ornentur. Unde ma¬gistrorum nostrorum, qui ambulaverunt in ve¬stigiis Christi, nos omni studio vestigia tenere debemus. Dicuntur autem apostoli nostri «viri misericordiae». Unde cum Deo sit proprium mi¬sereri, Petrus hanc etiam proprietatem Dei dono habuit. Totus enim misericors et compatiens, et Deus permisit eum cadere, ut ait Ambrosius, ut disceret compatiendum illis quibus praefuit. Et ob hoc Petrus tot fecit miracula, quia perfec¬te fuit misericors. Et in hoc ad consortium divi¬nitatis vocatus, divinam proprietatem induit et divinam virtutem adeptus est, sicut ferrum igni¬tum sicut ignis calefacit, quia induit ignis pro¬prietatem, et quando ferrum induit proprietatem <magnetis>, attrahit ferrum sicut magnes. Unde amor fecit ipsum plus in Christo esse quam in se. Nam anima rationalis plus est secundum Au¬gustinum ubi amat quam animat. Nam ubi amat, est, ut perficiatur, ubi animat, ut perficiat. Fides autem confortavit debilitatem et amor addi¬dit proprietatem amati. Et ita ex fide et misericor¬dia operatus est miracula sicut Christus, qui aiebat credentes in eum maiora miracula facturos. Tres moveri possunt quaestiones. Prima: In¬terrogemus Petrum, unde habuit potestatem fa¬ciendi miracula. Respondet: A Deo, propter quattuor, scilicet gratiam adoptionis, benevolen¬tiam venientis, fidem elevantis et misericordiam perficientis. Secunda quaestio ad Paulum, cur cupiebat mori. Respondet: Ut esset cum Deo, propter quattuor: quia ipse est terminus finiens, est principium perficiens, est gaudium demul¬cens et locus omnia comprehendens. Tertia quaestio ad ambos: Cur eratis gauCod. Vat. Lat. 1245 fol.103vadentes in tor¬mentis? Respondent: Propter quattuor: primo propter commixtionem dulcedinis, secundo ap¬prehensionem delectabilis, tertio elevationem mentis et quarto propter operationem virtutis. Vide in sermonibus Aldorf.