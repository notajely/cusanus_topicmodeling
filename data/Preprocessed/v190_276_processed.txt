PRIMA PARS 240vb «Per Spiritum Sanctum semet ipsum obtulit.» Ad Hebraeos 9o. Alias satis audistis quomodo Christus non per alienum, «sed proprium sanguinem introivit semel in sancta, aeterna redemptione inventa». Reperiuntur animalia in sacrificium oblata Deo, illa scilicet quae pro Deo in Aegypto colebantur; Exodi 8o ubi ait Moyses: «Abominationes enim Aegyptiorum immolabimus domino Deo nostro, quod si mactaverimus ea quae colunt Aegyptii coram eis, lapidibus nos obruent.» Legi, quod Aegyptii abominantur oves quae immolari debuerant Deo. Sed Nicolaus de Lyra dicit Iudaeos vocare abominationes ob¬lationes, quae fiunt idolis. Et nota quod ante¬quam populus Israeliticus exiret de terra Ae¬gypti, immolationes animalium erant constitu¬tae. Sed postquam populus ille vacabat circa illa sacrificia ad ostendendum dominum Deum ipsorum fore magnum Deum super omnes de¬os, cui dii Aegyptiorum immolabantur, orta est demum oblatio, ubi etiam homines immolaban¬tur diis gentium, de quo sanctus Augustinus et Eusebius Pamphyli, sed inviti et per alios. Quia vero Deus Pater tantus est, quod etiam homo se ipsum per Spiritum Sanctum ei offerre debet, ideo consummata oblatio, per quam du¬citur «Deus deorum» in notitiam, est oblatio Christi, qui «semet ipsum» ad ostensionem glo¬riae Dei «per Spiritum Sanctum obtulit» – «per Spiritum Sanctum», non per spiritum erroris, quemadmodum illi seducti fuerunt, qui homines Saturno obtulerunt ad placandum malignum aut ad consequendum victoriam aut qui se praeci¬pitaverunt in mortem propter habere memoriam immortalem. Christus «per Spiritum Sanctum semetipsum obtulit immaculatum Deo», quia non quaesivit in hoc quidquam nisi gloriam Dei. Fuit imma¬culatus; ideo sancta hostia Deo placens. Tantus igitur ostensus est Deus Pater, quod Christus solus immaculatus et altissimus usque ad mor¬tem in se ipso ei oboediendum docuit. Arguit Apostolus quod, «si sanguis hircorum et taurorum et cinis vitulae aspersus inquinatos sanctificat», id est mundat, ‹ad emundationem carnis, quanto magis sanguis Christi, qui per Spiritum Sanctum semetipsum obtulit imma¬culatum Deo, emundabit 241ra conscientiam no¬stram ab operibus mortuis ad serviendum Deo viventi?› Fuit prohibitum sub poena excommunicationis, ne quis qui mortuum contingeret ex hoc coin¬quinatus aliis communicaret antequam aspersus cinere vitulae quasi aqua lotus esset, quod fiebat ad emundationem carnis. Multo magis sanguis Christi qui est efficacior, emundabit conscientiam no¬stram ab operibus mortuis peccati mortalis. Ecce omne sacrificium est ad emundationem aut carnis, hoc est exterioris hominis, aut consci¬entiae, id est interioris hominis. Sacrificium uni¬cum est ad emundationem conscientiae, scilicet sacrificium Christi immaculati per Spiritum Sanctum. In illo omnia sacrificia complicantur; nam varietas baptismatum et sacrificiorum ad emundationem carnis non mundat spiritum, et ita non habet varietas perfectionem, quia non mundat nisi temporaliter corpus temporale et absolvit excommunicatum, scilicet extra syn¬agogam eiectum, sed perfectum sacrificium emundat et absolvit a Satana et facit intrare «in sancta, aeterna redemptione inventa». Dicit Apostolus: «inventa»; nam perdita fuerunt illa sancta, sed morte Christi inventa. Nota: conscientia per sanguinem Christi mundatur, scilicet aspersione spiritali et invisibi¬li, sicut aspersione visibili cinerum vituli coin¬quinata caro. Aspersio est applicatio meriti seu pretii mortis Christi. Pontifex enim legalis, quando intentionem suam applicabat ad emundationem coinquinati, tunc mundabatur immundus per ef¬fusionem sanguinis. Sic applicatio intentionis Christi volentis mundare emundat conscientiam per effusionem sanguinis proprii. Attende quomodo dicit «per Spiritum Sanc¬tum», ac si Spiritus Sanctus obtulisset Christum, scilicet caritas, et tamen se ipsum tradidit. Pater ipsum pro nobis tradidit; ipse se ipsum obtulit et per Spiritum Sanctum oblatus est, quae non sunt alia nisi quod voluntas Patris, ut moreretur, fuit etiam Filii, quae est Spiritus Sancti. Dicit textus quod «semet ipsum obtulit». Non fuit igitur mors Christi naturalis nec violenta, sed ut ait Augustinus ⌈IX De trinitate⌉, potius miraculosa. Dicit textus «immaculatum Deo». Nam agnus qui in pascha mandabatur offerri, sine macula esse debebat. Christus igitur qui in omnibus sa¬crificiis figurabatur, omnes virtutes habebat. Fuit enim innocens et immaculatus agnus et cetera. Dicit «ab operibus mortuis». Nam a conta¬gione con241rbtracta ex contactu mortuorum emun¬dabat mors animalis incinerati. Sic mors Christi «ab operibus mortuis», scilicet ab infectione ani¬mae contracta «ab operibus mortuis» liberat. Contactus immundi inquinat; sicut dicitur: qui tangit picem, coinquinatur ab ea, sic de leproso et cadavere. Venit igitur haec coinquinatio ex coniunctione et unione corporis sani cum le¬proso et vivi cum cadavere. Sic anima coinqui¬natur ex unione eius cum spiritu immundo et spiritu mortis, ex qua infectione operatur opera mortua, quae sunt sine Spiritu Sancto vivificante qui dicitur caritas. Ab illa igitur unione, qua spi¬ritus hominis adhaeret spiritui mortis, per quem eius opera sunt mortua, liberatur anima morte Christi. Dicebat salvator: ‹Videbam Satanam quasi fulgur de caelo cadere›. Sic intellige quod inter¬veniente merito seu virtute passionis seu effusio¬nis sanguinis innocentis Christi cadit Satan sub¬ito sicut fulgur de caelo. Dicunt medici sanguinem innocentum pue¬rorum curare lepram corporis; sic virtus meriti sanguinis Christi lepram animae. Dicebat pro¬pheta ad Naaman Syrum leprosum, ut septies se in Iordane lavaret et sanaretur. Quid mirum si verbum sanat medio aquae credentem a lepra corporis, quod etiam tunc sanat medio meriti mortis a lepra animae credentem. Si Naaman lo¬tus assecutus est vivam carnem quasi pueri mundi et vivacis, ut regi suo serviret, quid mirum si anima viva fit lotione meriti sanguinis Christi, ut Deo viventi serviat. Adhuc nota textum Levitici 16o, quomodo pon¬tifex legalis tingebat digitum suum in sanguine agni oblati et aspergebat «digito septies contra propitia¬torium ad orientem». Haec in figura facta signifi¬cabant Christum verum pontificem «in digito Dei», scilicet in Spiritu Sancto, merito sanguinis seu mor¬tis uncto seu intincto aspersisse «septies contra propitiatorium» paternae pietatis, ac si ostendat spiritu caritatis sanguinem effluxum ad moven¬dum Patrem, ut propitius fiat peccatoribus, pro quibus sanguis dilecti Filii sui eo sic ordinante fusus est. Septies autem aspersit, ut intelligamus numero septenario, in quo universitas significa¬tur, omnia illa peccata dilui, quae in septenario peccatorum intelliguntur, sicut Maria Magdalena per Christum a septem 241va daemonibus liberata le¬gitur, in quo septenario universa delicta intelli¬guntur secundum sanctos. Ait Apostolus quod Christus sit Novi Testa¬menti mediator; dicitur lex Moysi et dicta prophe¬tarum Vetus Testamentum, scilicet figura Novi. Dicebat Lactantius ideo Vetus dici Testamen¬tum, quia testamentum clausum est usque ad mor¬tem testatoris. Unde ante mortem legislatoris, sci¬licet Verbi incarnati, remansit occultum, sed per mortem revelabatur absconditum. Ideo velum templi Christo mortuo scissum est, quasi si quis legaret alicui amygdalum cum cortice et testa: to¬tum est ut testamentum seu legatum testatoris; sed in cortice est amaritudo, in testa durities. Quando autem deponitur cortex et rumpitur testa, invenitur ipsum legatum novum et ante incognitum, et est fructus vitae sicut est verbum occultatum in cortice litterae, deinde in huma¬nitate Christi, demum per testae rupturam appa¬ruit virtus Dei in resurrectione. Attende Numeri 17o dicitur quomodo ‹virga Iesse floruit, et flores dilatatis foliis in amygdala deformati sunt›. Unde amygdala Christum significant, virga illa Aaron ortum Christi, in quo figurat. Unum attende quod etiam, dum rupta testa et scisso velo ad interiora velamina pervenitur, adhuc habet nucleus pelliculam. Cortex visibilis littera, testa in cortice occultata corporale semen benedictionis seu humana Christi natura, pelli¬cula, quae adhaeret nucleo, interior homo Chri¬sti, nucleus purus verbum seu divinitas. Etiam abiciunt interiorem pelliculam, qui dul¬cedinem fructus in sua puritate quaerunt; nam sicut exterior homo noster ad animam se habet, ita interior homo Christi ad divinitatem, quae est vitam praestans dulcem et immortalem, quae sibi pelliculam univit, dulce nutrit. Anima Christi continet divinam dulcedinem omnem spiritum viventem pascentem. Mihi videtur quod ideo dicatur testamentum, quia continet ordinationem «adoptionis filiorum», qui hereditatem debent adipisci, ut sint «cohere¬des» veri Filii. Et huiusmodi in libro scriptus est, quem nemo legere potest nisi Christus, qui per vo¬luntariam mortem dignus factus est aperire librum et solvere septem signacula eius. Filius igitur 241vb aperit librum, quia enodat clausum intellectum et declarat se verum heredem et medio mortis multos habere fratres et coheredes. Vocavit Zacharias propheta hoc meritum sanguinis testamentum sanguinis dicens: «Tu quoque in sanguine testamenti tui emisisti vinc¬tos tuos de lacu, in quo non est aqua», scilicet de limbo. Incarcerati enim propter delicta emissi per gratiam ad hereditatem Dei pervenerunt. Novum autem Testamentum est, quod Deus pro nobis testatus est, quod Christus praelocutus est, quod Spiritus Sanctus in suorum scripsit cordibus fidelium, quod nos innovat veris sa¬cramentis, iustis praeceptis et aeternis promissis. Differentiam duorum Testamentorum ponit Augustinus libro ⌈83 quaestionum⌉ capitulo 16o: quia in illo sunt onera servorum, in isto gloria liberorum, in illo cognoscitur praefiguratio possessionis nostrae, in isto tenetur ista posses¬sio, ibi timor, hic amor, illud ad veterem, istud ad novum pertinet hominem, ibi angustia coarc¬tans, hic caritas delectans; verumtamen unius Dei misericordissima dispensatione prolatum at¬que confirmatum est. Intelligo bene secundum Glossam Ad He¬braeos 9o, quod Testamentum morte sit confir¬matum. Dicit Glossa: Christus in assertione eo¬rum, quae testabatur, se daturum voluit mori, ne quis de eis dubitaret. Ipse, qui veritas, neminem fallit in eo, quod promittit. Hereditatem autem promisit aeternam, et «morte intercedente» ipsa ‹aeternae hereditatis repromissionem recipiunt›. Dicit «morte intercedente», quia nisi sic nemo salvaretur; passio enim domini pretium est orbis terrarum. Intellige semper spiritaliter, scilicet meritum passionis iustificat nos ad iustificantem seu vivificantem fructum, qui animas nostras sa¬nat et medetur et confortat et vivificat. Perveni¬mus medio expoliationis corporis et confractio¬nis testae humanitatis Christi, et tunc pretium meriti vivificantis degustamus, prout exemplo amygdali praemisimus. Haec pro prima parte sermonis sic dicta sint. SECUNDA PARS Secunda pars: «Amen, amen dico vobis, si quis sermonem meum servaverit, mortem non videbit in aeter¬num»; ex evangelio. Verba ista singulariter pro nunc ponderanda sumpsi: Dicebat superius: 242ra «Si non credideritis, quia ego sum, moriemini in peccato vestro»; nam uti saepius audistis, haec fides est necessaria, ut Iesus credatur Messias seu Filius Dei. Qui enim hoc non credit, ille non recipit sermonem eius ut Filii Dei, ideo non servat; nam nullus discipu¬lorum, qui ab homine docetur, sic servat ser¬monem, sicut si a Filio Dei doceretur, in cuius doctrina cessat omnis haesitatio, disputatio, opi¬nio, coniectura, sed est indubitata certitudo et fides firmissima, quia quisque naturaliter scit quod sermo eius est veritas. Notandum est igitur quomodo dicit magister noster, quod servans sermonem non videbit mortem in aeternum. Superius dixit ad credentes ei Iudaeos: «Si vos manseritis in sermone meo, vere mei discipuli eritis et vos cognoscetis veri¬tatem, et veritas liberabit vos.» Servare credentes dicuntur sermonem, quando manserint in ser¬mone; qui manserint in sermone Filii Dei, erunt veri discipuli eius. Discipuli veritatis cognoscent veritatem. Haec cognitio est cognitio verbi seu Filii Dei; nam statim sequitur quod Filius est, qui vere liberat. Filius igitur et veritas idem sunt. «Et veritas liberabit vos», liberabit scilicet a visione mortis in aeternum, ut dicit thema. Dum praedicarem, incidit mihi quomodo vi¬sio mortis via cognoscentiae est poena consum¬mata. Et quia mors Christi fuit consummata, id¬eo quia vidit via cognoscentiae mortem, quam pati elegerat – «Iob 38o: ‘Numquid apertae sunt tibi portae mortis aut ostia tenebrosa vidisti’, quasi diceret» quod «non tu, sed ego» Christus, uti exponit Albertus Super symbolo –, tunc anima Christi descendit ad inferna, ubi est visio mortis. Mors enim infernus dicitur Apocalypsi 20o, et liberata est «ex inferno inferiori»; nam dicit propheta Christum ad Patrem dixisse quod ‹eruisset animam suam ex inferiori inferno›. Inferior seu profundior infernus est, ubi mors videtur. Quando Deus suscitavit Christum, eruit ipsum ex inferno inferiori. Actuum 2o di¬citur: «solutis doloribus inferni», et propheta: «Non dereliquit animam meam in inferno.» Si igitur recte consideras, passio Christi, qua maior nulla esse potest, fuit ut damnatorum, qui magis damnari nequeunt, scilicet usque ad poenam in¬fernalem, ut propheta dicebat in eius nomine: ‹Dolores inferni circumdederunt me›. De quibus dicit animam eius liberatam dicens: «Eduxisti ab inferno animam meam.» Sed ipse solus est, qui per talem mortem 242rb intravit in gloriam. Illam poenam sensus confor¬mem damnatis in inferno pati voluit certe in glo¬riam Dei Patris sui, ut ostenderet, quod ei ob¬oediendum sit usque ad ultimum supplicium. Hoc est enim Deum magnificare et glorificare omni possibili modo atque «propter nostram iustificationem». Sic actum est per Christum; nam nos peccatores in ipso infernales poenas, quas iuste meremur, exsolvimus, ut sic in resur¬rectionem vitae perveniamus. Illi autem qui non sunt Christi, manent in morte non resurgentes cum Christo et videbunt aeternaliter mortem. Et haec visio mortis est se¬cunda mors, quia sequitur mortem temporalem, de qua Iohannes in Apocalypsi, et dicitur sta¬gnum ignis ibidem. Et ita habes profundiorem intelligentiam eius, quod legitur Christum de¬scendisse ad interiora inferni et vicisse mortis potentiam. ‹Redemisti animam meam de manu inferi›, ait propheta manum pro potentia sumendo. Quae potentia mortis alios omnes ad interiora inferni descendentes captivos detinet. Solus ipse victor confregit claustra et eius portas; ut ait propheta Oseae 13o: «Ero mors tua, o mors! Morsus tuus ero, inferne!» Non enim esset mors mortis futu¬rae, si mors dominari posset, nec momordisset infernum, si infernus verum potuisset membra sua mordere secundum illud canticum laetitiae: «Ubi est mors victoria tua? Ubi est mors sti¬mulus tuus?» Hoc attende, ut intelligas quomodo fideles solvunt poenas infernales in Christo ac quod omnes peccatores in ipso ab illis infernalibus poenis possunt liberari. Visio mortis in aeter¬num non est nisi esse via cognoscentiae in mor¬te, a qua numquam videns liberabitur. Veritas liberat a tali morte. Igitur visio veritatis est esse via cognoscentiae in vita indeperdibili et immor¬tali. Ideo alibi ait in cognitione Dei et ipsius, qui se nominat veritatem, aeternam vitam consistere. Attenta mente considera quod visio veritatis liberat a coniectura et aenigmate veritatis, quam¬diu intellectus non videt veritatem, quam solum videre desiderat. Non potest se ei conformare, quia non potest in se concipere speciem eius, quam non vidit. Sed quando veritas se ostendit «facie ad faciem» uti est, tunc intellectus ad conformitatem perveniet. Hoc dicebat Iohan¬nes Evangelista quod, cum Filius Dei, scilicet veritas, ‹apparuerit 242va nobis, tunc similes ei eri¬mus›. Sicut imaginatio fit similis figurae visae, sic intellectus fit similis veritati visae. Veritas igitur est forma ad se intellectum formabilem convertens, sicut visibile ad se convertit virtu¬tem imaginativam. Veritas quia liberat, hoc est aeternam praestat libertatem, dicitur Filius. Unde intellectus transit in conformitatem Filii Dei, quando apparuerit quia fit verus. Hoc est id quod Christus pro maximo dono apostolis promisit, scilicet quod se ipsum eis ostensurus esset. Sed Iudas aposto¬lus non intellexit, Philippus autem incepit intel¬ligere, qui dicebat: «Domine, ostende nobis Pa¬trem et sufficit nobis.» Veritas igitur uti est, non docetur nisi ab illo nostro magistro, quem indubia fide Filium Dei credimus. Illa sola veritas liberat. Omnis enim traditio veritatis, quae fit per humanas adinven¬tiones, potest esse verior et lucidior. Ideo non liberat; nam etsi credimus quem doctum et ideo ei credimus, utique doctiori plus crederemus. Nemo autem perfectus usque ad Christum, Fili¬um scilicet Dei. Et nota quod apud quem manet doctrina Christi, si est fidelis, ipse cognoscet in sermone esse veritatem. Transibit fides in cognitionem, non quod cognoscet per auditum, scilicet fidem, sed per intellectum, scilicet visionem, quae est lux illuminans vitaliter animam intellectivam. Et si non potest ille rationes et ostensiones facere, ut aliis revelet visionem, sicut qui videt novam Ierusalem, quam nescit depingere, ut aliis revelet visionem uti est, tamen propterea non est minor certitudo apud ipsum. Putant mundi sapientes veros Christi disci¬pulos ignorantes, quia humano more divina re¬velare nequeunt, licet tanto sint sapientiores, quanto minus eis humana servire sciunt ad os¬tensionem divinorum. Hoc satis ostenditur no¬bis in evangelio, ubi Iudaei qui de hoc mundo erant, Christum, qui non erat de hoc mundo et loquebatur de spiritu alterius mundi, intelligere non poterant, sed uti erant de hoc mundo, in¬tellexerunt verba alterius mundi, 242vb et quia non conveniebant mundo suo, falsa esse dicebant et ab daemonium habente prolata. Dixit Iesus: «Quis ex vobis arguet me de peccato?» Ecce quomodo se manifestat Chri¬stus, quod sit Filius Dei et veritas. «Servus est» omnis peccator, ut praemisit. Lu¬xuriosus nonne servit luxuriae, avarus avaritiae? Peccatum autem ex tenebra et principe erroris est. Peccator igitur servit patri suo diabolo, sci¬licet principi erroris et mendacii. Liber vero ab hoc servitio principis mendacii liberatus est a Fi¬lio Dei, scilicet principe illo qui veritas est, qui est potentior mendacio, quia aeterna «veritas domini manet in saeculum» saeculi, ex hoc potentior men¬dacio, quod non habet in se permanentiam. Unde omnis homo argui potest de peccato, quantum est de natura sua, eo solo excepto, qui sic est Filius hominis, quod et Filius Dei. Si igi¬tur Christus non potuit argui de peccato, conse¬quens erat ipsum esse promissum Messiam, in quo plenitudo gratiae et veritatis atque omnium benedictio esse debuit, uti Scriptura testatur. Recte igitur sequitur: «Si veritatem dico, qua¬re non creditis mihi?», ac si diceret: Cum nemo me possit arguere de peccato nec in opere nec in sermone et sermo meus est veritas, in quo me cognoscere potestis Filium Dei, «quare non cre¬ditis mihi?» Quia nulla potest esse ratio quod veritati non credatur. Verba autem veritatis ex Deo sunt, et qui ex Deo sunt, audiunt. Ideo peccatores non audiunt, qui sunt ut peccatores ex diabolo, quoniam ex Deo non sunt. Audire est intellectualiter cum gustu audire. Peccatores audiunt, sed nolunt in¬telligere, ut bene agant. Dixerunt Iudaei: daemonium habes; omne quod displicet, daemonium nominatur. Et tanta est astutia diaboli, ut neminem sub suo titulo decipiat, sed sub titulo Dei, et ideo deceptor ille vendicat sibi principatum sub titulo veri regis, quasi sit angelus seu missus lucis seu veritatis. Quando error creditur veritas, tunc ut veritas acceptatur; alias enim nisi veritas crederetur, non acceptaretur. Sic credens errori errat et habet daemonium. 243ra Ab illo daemonio liberat veritas uti est; nam cum naturaliter homo secundum intel¬lectualem naturam veritatem amet, merito veri¬tas quae Christus, est ipsa misericordia, quae cum maxima caritate operam dat, ut iuste eri¬piatur omnis homo ab errore seu principe de¬ceptore. Sic nota quod Iudaei infecti per immissionem erroris iudicantes contrarium operibus eorum spiritum malum nos docent omnem a daemonio erroris possessum iudicare adversarios a daemo¬nio possideri, et quod spiritus malignus non de¬sideratur quia malus, ideo ut desideretur, induit formam lucis, quae appetitur, seu formam veri¬tatis, quia scit, quod illa appetitur. Sic decepit primos parentes. Et hoc est quod supra dixit, quomodo ab initio est interfector seu homicida. Et in veritate non stetit, intrat enim cum veneno mortis deceptorie. Sed dum admittitur, tunc ad¬mittitur ipse princeps mundi huius in specie principis alterius mundi sive veritatis. Contra errorem potest veritas, et ostendit misericordiam illis, qui amore ipsius decepti sunt. Et illud est peccatum ignorantiae, ubi cre¬dentes recte agere decipiuntur. Pro quibus orat Christus, quando offendebant in ipsum sive ve¬ritatem et dixit, quia nesciunt, quid faciunt; nam quidam uti et Paulus, zelo legis irruerunt in eum credentes hoc Deo gratum, quod illum de terra tollerent, qui sibi divinitatem usurparet. Pro illis certe omnia fecit, ut in bona fide non maneant decepti. Sed si ex malitia in agnitam veritatem – non ut praemittitur, sub specie veritatis falle¬retur, sed sciens veritatem ab ipsa se propter malitiam et contra naturam suam avertit –, hoc est peccatum in Spiritum Sanctum qui est Spiri¬tus veritatis. Et non succurrit ultimo Christus illis per misericordiam, cum non sit causa, qua¬re debeat misereri illis. Tales sunt non deside¬rantes gratiam, qui sunt agnitam veritatem ni¬hilifacientes, sicuti sunt illi qui non credunt vi¬tam aeternam. «Fidelis dominus» qui, quantum in eo est, om¬nia fecit, ne quisquam propter eum deceptus per¬eat, non habet ipse daemonium, uti dicit: «Ego daemonium non habeo, sed honorifico Patrem.» Veritas non habet daemonium, ut praemisit, quia 243rb «veritas non est in eo», scilicet daemonio. Non enim induit formam deceptoris veritas. Nam quare indueret, quando per hoc minus posset? Veritas enim in forma deceptoris, si posset apparere, es¬set abominabilis, sicut si agnus in forma lupi ap¬pareret ad decipiendum oves. Sic nulla ratio ca¬pit veritatem posse daemonium habere, quia daemon decipit. Veritas honorificat Patrem. Pater veritatis de veritate habet honorem, sicut pater honestus de filio honesto habet honorem, sed de inhonesto scandalum. Diabolus de filiis suis inhonestis non habet honorem, sed vituperium. Mira est malitia diaboli, ut de filiis suis habeat vituperium et in inferno cruciatum maiorem, et tamen propterea non cessat decipere et filios multiplicare, ut cum suo detrimento possit suam malitiam complere. Subdit: «Et vos inhonorastis me.» Ex hoc quod quis honorat Deum, non debet reportare nisi honorem. Omnis cultor Dei habet reputare honorem Deo impensum, ac si sibi et plus quam sibi impensus. Sic obligamur honorare Deo de¬votos. Ille honorat Deum, qui nihil boni sibi, sed omnia Deo ascribit. Sic fecit Christus qui ait su¬pra in eodem capitulo: ‹A me ipso non facio quidquam› et cetera. Unde subdit: «Ego gloriam meam non quaero.» Ecce qui debent reputari christiformes, scilicet qui gloriam suam non quaerunt sed glo¬riam Dei, etiam ad sui contemptum, et sathanici non Dei, sed suam quaerunt usque ad contemp¬tum Dei; primi Deum sibi, secundi se Deo prae¬ferunt. Quoniam alias de evangelio isto me au¬distis, transeo. Solum notabitis Abraham vidisse diem Chri¬sti et gavisum; nam vidit per fidem, quoniam facta est sibi repromissio, quod Christus veniret ex semine suo, scilicet ille qui est benedictio om¬nium, et non haesitavit hoc verum. Sic vidit diem adventus eius futurum et gavisus est. Uti¬que videre Christum, verbum scilicet Dei, in na¬tura humana et ex semine suo secundum carnem est gaudium inexpressibile. Videre illam sapien¬tiam, per quam omnia id sunt, et videre creato¬rem suum in creatura, qui dedit esse et vivere, et in cuius potestate est perpetuare ipsum vivere gaudiosum, videre ipsam pietatem, quae nihil negat, videre solem, cuius radii vivificant aeter¬naliter, est gaudiosissimum. Similiter nota quomodo ait: «Antequam Abraham fieret, ego sum». Christus est semper; Abraham 243va aliquando erat in fieri, et non Christus secundum quod per ipsum sunt omnia. Est igi¬tur, ait Christus, quando Abraham non est, et tamen de eius semine traxit originem. Sic patet quod non est aliud verbum incarnatum ex se¬mine Abrahae quam illud, per quod sunt omnia. Iudaei, quasi Christus blasphemasset, «tule¬runt lapides, ut iacerent in eum. Ipse autem abs¬condit se et exivit de templo.» Sicut si rosa multiplicationem specierum fieri non sineret, ipsa esset abscondita – nam non vi¬detur nisi se in visum per species immittat –, sic si sol multiplicationem radiorum non faceret, non vi¬deretur, quia non nisi per species quae ad visum perveniunt, visibilis est. Iret sol per medium caeli, sicut Christus exivit per medium Iudaeorum, et non videretur. Ille qui habuit potestatem ponendi animam et iterum sumendi, potuit etiam naturalem multiplicationem specierum sensibilium prohibere aut permittere, sicut si pomum esset intellectuale, posset odorem spargere vel intra se continere. De Christo quando voluit, exibat virtus quae curabat omnes, quam quando voluit, non sinebat effluere. Oboediebat in Christo natura voluntati, quia innocens. In nobis non subest eius imperio; nam natura suas tenet leges et multiplicat species suae similitudinis, sive velimus sive nolimus. Per¬didimus enim imperium in naturam, quando ap¬petitus sensibilis in primo peccato parentum do¬minabatur rationi. Haec sit secunda pars sermonis. TERTIA PARS Tertia pars sermonis: «Tulerunt lapides, ut iacerent in eum.» Quoniam notum est Christum esse virtutem, scilicet iustitiam, veritatem, sanctitatem, carita¬tem, misericordiam, sabbatum et cetera huius modi, tunc recte intelligimus illos esse similes Iudaeis qui Christum voluerunt lapidare et, quantum in eis erat, lapidarunt, qui virtutes in¬terimere satagunt. Vitia deberent lapidari, quia ad mortem ducunt, et virtutes coli, quia vitam praestant animae. Levitici <24o> praecipitur, quod blasphemus debeat educi et ab omni populo lapidari. Item praecipitur, quod inoboedientia debeat lapidari, ut ille qui Numeri 15o in sabbato ligna collegit. Item adulter praecipitur lapidari et cetera. Unde nota quod blasphemia, inoboedientia, maxime quoad praeceptum sabbati, et 243vb adulteria valde inficiunt rem publicam christianam. Blasphemi saeviunt contra divinam pietatem, et quantum in ipsis est, interimunt omnem cul¬tum Dei et datorem vitae lapidibus obruunt. Blasphemus per linguam suam quasi bracchium potentiae proicit lapidem, ut interimat honorem et reverentiam Dei. Venit iste diabolicus spiritus frequenter ex ludo, ubi luditur ex avaro animo bona alterius habendi. Ideo utique ludus taxil¬loris et alius quicumque ex avaritia procedens eliminandus est ab omni re publica christiana, ne blasphemia nutriatur et ira Dei provocetur. Inoboedientia est scelus idolatriae et destruit similiter omnem ordinem et religionem et cunc¬ta confundit. Adulterium turbat pacem et successionem et est venenum pessimum in re publica in se omnia mala habens. Omnis religio et omnes leges et omnes sectae condemnant haec vitia. Sed quia scimus heu vi¬tia illa pessima hodie dominari, tunc Christum scimus cotidie lapidari. Christus ait in evangelio nostro: ‹Ego hono¬rifico Patrem meum.› Nonne hoc est Christus scilicet virtus illa, qua Pater caelestis cognoscitur et honoratur? Ubi autem dehonoratur et blas¬phematur, iaciuntur lapides in Christum, quoti¬ens illud fit. Dicebat Christus se filium sabbati; quiescit enim omnis paternus motus in ipso. Christus qui sabbatismus est, eicitur et lapidatur, quando praeceptum sabbati violatur. Nonne cotidie vio¬latur? Nam ab omni opere corporali cessandum esset, ut spiritali posset vacari. Sed videmus vi¬tia festa habere, non Christum seu virtutem. Vacant homines ingurgitationibus, deceptioni¬bus, mercantiis, ludis, luxuriis, vaniloquiis et cunctis vitiis. Observantia sabbati est ordinata a Deo prop¬ter rem publicam tam istius mundi quam alteri¬us. Quiescere debet homo et animal suum oc¬tava die quae est et prima per revolutionem, ut non elaboretur et sic quiescendo vires recuperat; et ita asinus et bos facit. Hoc est utile et pro re publica. Fit homo sapiens ex quiete illa, quia spi¬ritus contemplationi vacat. Audiuntur sermones, instruuntur ignorantes, convenit ecclesia, alter alterum audit, amicitiae contrahuntur, et alterius vitae quae est pacis dulcedo, praegustatur. 244ra Pecca¬tum igitur committit, qui sabbatum non servat. Christus est unitas et sanctitas et sacramenti matrimonii veritas, ut ait Apostolus, ‹sacramen¬tum magnum in Christo et ecclesia›. Adulterium autem est violatio sacramenti. Eicitur igitur Christus et lapidatur. Quid de iniustitia? Nonne publica est iniusti¬tia, ubi favor et odium et lucrum et timor mun¬danus regnant et iustitiam eiciunt? Ibi Christus eicitur et lapidatur. Quid de falsis testibus, qui mendacium prae¬ferunt veritati? Quid de usuris, qui «mamona in¬iquitatis» praeferunt vitae aeternae? Quid de peccatoribus, qui odium aut iram aut discidium sive diffidationem in anima portant et expellunt Christum? Potius nolunt ad eucharistiam accedere quam pacem cum proximo amplecti. Quid de illis, qui resistunt verbo Dei et prae¬lato obloquuntur, qui eos curare nititur? Illi certe sunt peiores istis perversis Iudaeis, qui propter doctrinam vitae verbum vitae voluerunt lapidare. Intantum dico peiores, quia peior est Christianus in Christum saeviens quam Iudaeus; maius pec¬catum committit sciens quam ignorans et quan¬do venit contra propriam confessionem et Pa¬trem vitae suae spiritalis. Nonne omnes tales qui Christum eiciunt, et quantum in ipsis est, rem publicam christianam et corpus Christi mysticum privare student vita sua quae Christus est, sunt «ex patre diabolo», ideo ut immundi et obsessi extra castra ecclesiae eiciendi et extra communionem ponendi tam¬quam leprosi, ne inficiant? Nisi enim ipsi eici¬antur de templo, Christus absconsus exit de templo. Ita fratres mei attendamus, ne simus Iudaei Christum ore confitentes et tamen lapides tol¬lentes in eius necem conspirantes, sub cuius vexillo nos militare promisimus, sed maneamus in sermone eius, ut ipse in nobis loquatur et mandet et vivat tantum. Tunc non videbimus mortem. Quae visio est gustatio, ut recte Iudaei resumentes intellexerunt. Mortis poenas non gustabimus in aeternum, quia filii vitae erimus immortalis gratia Dei semper benedicti.