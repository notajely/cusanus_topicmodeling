162vb “Effeta!” Evangelium dominicae narrat historiam quo modo Iesus fecit surdum audire et mutum loqui. «Exiens» Iesus «de finibus Tyri». Interpretatur Tyrus plasmatio. Verbum post plasmationem «venit per Sydonem». Sydon venatio est. Venit igitur per venationem «ad mare Galilaeae». Ga¬lilaea transmigratio est. Mare Galilaeae est via transmigrationis «inter medios fines Decapole¬os». Dicit «medios fines». Medius finis videtur docta ignorantia. «Decapoleos» decem civitatum. Postquam igitur verbum Dei finivit plasma¬tionem et venit ad venandum electam praedam de plasmatis, reperitur apud amaritudinem maris transmigrationis. Transmigratio enim praedae de loco pascuae suae, ubi capitur, ad mensam ca¬pientis, amara est, quia non fit nisi morte medi¬ante, qua nihil amarius, sed transit in consortium nobilis venatoris per cuius vitam mortua praeda vivificatur et bestialis vita absorbetur in rationali. Resurgit igitur mortuum animal brutale post corruptionem et fit rationale, sicut terrenus homo moritur quando venatur per verbum Dei, et fit caelestialis, et corporalis fit spiritualis, et rationalis fit divinus. Voluntas hominis libera vagatur in paradiso voluptatis et venatione capitur aut a spiritu vitae aut a spiritu mortis. Venit spiritus vitae in mun¬dum ad capiendum animas, ut abundantius vi¬vant, modo quo venator electam feram capit, ut spiritum vitae suae ei communicet, quando nu¬trimentum transit in naturam aliti. Diabolus vero capit, ut mactet, sicut inimicus capit adversari¬um, ut ipsum interficiat, ut Petrus dicit in Ca¬nonica: «Circuit quaerens quem devoret.» Constituit «rex regum», scilicet verbum Dei, multos venatores, uti apostolos, ut retibus ho¬mines caperent. Unde spiritus Iesu in ipsis ca¬piebat nobiles praedas, quas comedebat, scilicet ‹carnes regum, tribunorum, fortium, liberorum et servorum›, prout Iohannes in Apocalypsi 19 capitulo videtur recitare. Vide quando homo, qui est finis animalium, facit venationem et eligit sibi feram in pastum, tollit ab ea vitam et sedem vitae brutalis, scilicet sanguinem, et adaptat ipsam pro cibo, et dum sumit in cibum, tunc unit 163ra sibi praedam suam unione strictissima cum delectatione et laetitia et transfundit spiritum vitae suae in mortificatam et sibi placidam praedam, quae fit viva in eo, et eam post vivificationem non deserit, et manet in aeternum in immortalitate, quando spiritus est immortalis, cuius vitam induit. Vocatio et electio sunt venationes; attractio est esio et unio; communicatio spiritus est re¬surrectio et vivificatio. Dicitur Deus ‹ignis devorans seu consumens›. Ecce ignis vult comedere arborem, prius ab ea tollit humiditatem et animam vegetativam, cuius sedes est in humido. Separat deinde terrenam faeculentiam et demum eligit conveniens, scilicet aereum vaporem, quem attrahit, et in attractum immittit spiritum suum lucidum et calidum, et omnis substantia grossi igni depurata resurgit in similitudine subtilis ignis propter unionem eius cum igne et inhabitantem spiritum ignis in eo. Nomino spiritum ignis, quemadmodum lucidum solem sapiens spiritum vocat, ob suam acti¬vam mobilitatem. Sic spiritus Iesu caelestis purgat animas et terrenis concupiscentiis mortificatis et eiectis pu¬rissimam atque clarissimam substantiam, quae est summitas intelligentiae eius, attrahit et im¬mittit spiritum suum veritatis, ut ibi maneat, per quem resuscitatur et vivificatur continue immu¬tando usque ad sui conformitatem. Unde recte ait psalmista, quod ‹lex Domini immaculata con¬vertit animas, et testimonium Domini fidele in¬tellectum dat parvulis›. Ecce quo modo fidele testimonium dat igna¬ris parvulis intellectum, quia animas parvulorum, scilicet non infectorum sed innocentum, testi¬monium Domini subintrans illuminat, et affert intellectum, sicut et immaculata lex Dei, quae est lux, quia verbum Dei, quod de se dicit: «Ego sum lux mundi», hic lux quae lex convertit ani¬mas illuminando, nam ‹praeceptum Domini lu¬cidum est illuminans eos oculos›, qui veritatem videre contendunt, qui sunt mentales seu cor¬diales seu intellectuales. Sequitur in textu: «Et adducunt ei surdum et mutum, et deprecabantur eum, ut imponat ei manum.» Ecce rete venationis. Nam per signum curationis volebat capere homines, ut cre163rbderent. Surdum et mutum adducunt, quia surdus a nati¬vitate est et mutus. Auditus est sine quo non capitur ars idiomatum. Ex quo nota nobis au¬ditum datum, ut medio ipsius communicemus internam cogitationem seu verbum. Est animae corpus necessarium, ut habeat eo mediante au¬ditum et peritiam linguae, ut sic possit pervenire ad fidem. Nam «fides ex auditu est. Auditus ve¬ro per verbum Christi», qui Filius Dei. Quod autem deprecabantur eum manum im¬ponere, ideo fecerunt, quia ea intentione manum imponere est sanare. Super aegros enim iubebat apostolos manum imponere, ut bene haberent. Manus impositio si fit cum intentione tradendi spiritum aut characterem aut potestatem ordinis seu auctoritatem, est sacramentum visibile, et iuxta intentionem habentis commissionem seu auctoritatem intrinsece sequitur effectus. Unde traditur signum, puta buretum ponitur super caput, et dicitur: «Sis doctor», et est auc¬toritate et privilegio doctor. Sic dicitur illegitimo: «Sis legitimus» auctoritate principis; et dicitur sa¬cerdotandis: «Accipite Spiritum Sanctum», per manus impositionem accipiunt Spiritum Sanc¬tum, quoad auctoritatem ligandi et solvendi, quae veniunt ex dono Spiritus Sancti in aedifi¬cationem ecclesiae. Ita de multis similibus. Sequitur: «Et apprehendens eum de turba se¬orsum.» In turba non est locus salvationis, quia in turba turbatio. De turba educitur apprehen¬sus, qui debet salvari, et seorsum constituitur, ut circa ipsius curam attentio sine impedimento fie¬ri possit. «Misit digitos suos in auriculum eius.» Non intellige quod omnes digitos miserit, sed forte indicem. Missio illa corporalis fuit sacramentum apertionis auris, ac si diceret: Sicut digitus clau¬sas aperit aures, ita verbum ligatum auditus sol¬vit spiritum. Sic «et exspuens tetigit linguam eius». Arida lingua immobilis est et ligata est, ne loquatur, ob siccitatem. Ideo adhibuit sacramentum solutio¬nis, quia exspuendo tetigit aridam linguam eius. Saliva sacramentum sapientiae; nam artem recte loquendi in tactu linguae cum saliva tradidit. «Et suspiciens in caelum ingemuit». Cum maximo serio ea, quae spiritu fiunt, fieri oporte¬re docemur. Nam perfunctorie non movetur spiritus ex spiritu. Suspexit ad caelum, scilicet ad abdita loca ha163vabitationis Dei, se ad Patrem suum convertens ingemuit suspirando, quia ex cordis intimo processit oratio. «Et ait illi: Effeta! quod est adaperire» sive: apertus sis! Ecce verbum Dei mandat ligato, ut sit apertus. Et non mandat ligantibus, ut dissol¬vant, quia ipse voluit dissolvere eo ipso quod mandat ligato, ut sit liber. Cessat daemon et om¬nia ligantia et impedimentum sensui dantia. Ecce virtutem divinam in verbo salvatoris, quia «statim apertae sunt aures eius, et solutum est vinculum linguae eius, et loquebatur recte». Id quod est mirabilius est quod loquebatur recte qui prius numquam audivit loqui nec didicit post apertionem aurium et tamen loquebatur recte, ac si semper audivisset et perfecte didicisset. Infusa est igitur ars loquendi per donum spiritus, qui dixit: «Fiat lux, et facta est lux.» Habet enim potestatem dicendi: «Sis hoc quod vis», et fac¬tum est ita. «Et praecepit illis, ne cui dicerent.» Hoc fecit, ut magis admirarentur, quod de tam magna re non quaerebat gloriam, et melius intelligerent ip¬sum non esse purum hominem, qui de gloria mundi non curaret. «Quanto autem eis praecipiebat, tanto magis praedicabant et eo amplius admirabantur dicen¬tes: Bene fecit omnia, et surdos fecit audire et mutos loqui.» Haec est conclusio, cur signum factum est: ut ducerentur ad notitiam Iesu. Unde qui ‹bene fecit omnia›, cognitus est supra hominem. Dei enim opera sunt bona et perfecta, hominis vero humana et non simpliciter bona sicut Dei, qui est ipsa bonitas, ita quod ‹nemo bo¬nus nisi Deus›. Homo vero humaniter et par¬ticipative bonus; qui etsi videatur facere aliqua bona, tamen illa cum non sint ipsa bonitas, melius fieri possent. Et si ex dono Spiritus Sancti singulare bonum efficit, non tamen om¬nia, quia solus ille, qui habet spiritum incon¬tracte et non ad mensuram, potest omnia ut vult facere. Dicit textus quo modo «surdos fecit audire». Mirum est quo modo eo ipso quod Christus di¬cebat «Effeta!», surdus audivit. Nam «Effeta!» est verbum imperans apertionem, ut audiatur. Sed spiritus sine mora operatur. Aperuit et simul fecit surdum audire. Et sic fecit «mutos loqui». Sicut surditas non prius cessavit quam audiret, sed simul, sic et mutitas loquendo. Tenebrositas 163vb enim aeris non prius cessat quam lux subintret, sed hoc est ces¬sare tenebram quod habere lucem. Notemus mystice quo modo verbum Dei in¬trat in surdam animam et mutam et efficit eam audientem et loquentem. Verbum Dei liberam voluntatem creavit, quae est spiritus animae ra¬tionalis. Nam non potest esse liber spiritus nisi ubi electio locum habet. Electio vero absque dis¬cursu comparativo et ratiocinativo sive propor¬tionativo non est. Comparat enim eligibilia unum ad aliud et proportionem facit cuiuslibet ad bonum, et quantum iudicat unum plus de bono continere quam aliud, tanto plus amat et eligit. Amor igitur ducit spiritum liberum, ut al¬ligetur. Sapientia igitur, quae est spiritus verbi Iesu, ‹circuit et dignos se quaerit›, Sapientiae 6. Quaerit in congregatione rationalem spiritum ca¬pere medio formae suae, quae est ipsa forma omnis esse pulchritudinis. Et liberam volunta¬tem venatur et ligat amore. Anima vero, quae est ligata amore voluptuoso carnis, non audit quae spiritus sapientiae in ea lo¬quitur, qui est spiritus libertatis. Nam «ubi spiritus Domini, ibi libertas». Est zelosus et nobilissimus spiritus, qui non iungitur animae servitrici, quae transivit per adhaesionem in unitatem adversarii. Corpus enim et mundus sensibilis adversantur spiritui sicut ignorans inimicatur scientiae. Sed venit ecclesia et offert magistro surdum, ut curetur. Surdus enim ignorat se surdum et libertatem spiritus sui alligatam per concupiscen¬tiam; sed Dei ecclesia, quae sequitur Christum, ut audiat ipsum, adducit infidelem surdum et orat pro eius liberatione. Verbum Dei dissolvit ligamen sicut amor amorem dissolvit. Nam sa¬pientia sui ipsius amorem seu caritatem diffundit in cor apertum, scilicet rationalem spiritum, qui est apertus et docilis, et quando amor sapientiae, quae est incorruptibilis et desiderabilis intellectua¬li naturae super omnia, quae non sunt ipsa, intrat in animam, tunc eo ipso moritur amor corrupti¬bilium et dissolvitur ligamen surditatis et efficitur verbigena ipsa anima, in qua receptus est spiritus Iesu. Unde quae non potuit loqui ea quae num¬quam audivit, scilicet caelestia, post hoc recte lo¬quitur, quia spiritus Dei loquitur in ea. Comprobaris autem amator esse sapientiae, si audis verbum, quod in te loquitur, 164ra cui consci¬entia dat testimonium hoc verbum esse verbum veritatis. Si te reprehendit conscientia, quia con¬temnis illum spiritum veritatis, qui dicit quod aeterna sunt temporalibus praeferenda et veritas colenda etc., iam conscientia te iudicavit spre¬visse spiritum veritatis et in te dominari spiritum erroris et mortis. Sed attende quo modo Christus aperuit di¬gito suo aurem et saliva unxit linguam, quae sunt corporalia signa eius, quod spiritus eius fecit in anima. Et sic mediantibus sacramentis confertur sanitas. Sed spiritus est qui omnia facit. Oportet autem attendere quod sicut solus digitus Christi aperit aures surdi et sola saliva Christi adaptat linguam ad recte audiendum et loquendum, sic solum verbum Christi excitat mortuam animam et invinculatam liberat, et omnes, qui cooperan¬tur, sunt ministri. Cooperatur sutor ad hoc quod quis pedibus ambulare possit per loca spinosa. Sed Deus est solus, qui pedibus hanc dat am¬bulandi virtutem. Si vis exemplum dicti nostri, respice in Pau¬lum. Hic erat zelator legis et ligatus litterae et surdus penitus et mutus, quia ea, quae spiritus erant, nec audire potuit nec loqui, sed blasphemus persecutor doctrinae spiritus, quae est doctrina Ie¬su. Deinde venator Christus videns animam Pauli fidelem et zelosam ad litteram et corporalia et ceremonialia, dixit ad eum: «Tu extrinseca et si¬gna mea diligis, et me persequeris.» Nam quid diligis quando litteram mortuam diligis? Potius diligas spiritum vitae, qui in littera continetur sub visibilibus signis. Visibilia sunt temporalia, sed invisibilis vitae spiritus est aeternus, uti ho¬die epistula dominicae legimus. Et Paulus ad Iesum: «Quis es tu?», cui Iesus: «Effeta! Ego sum Iesus, de quo omnes scriptu¬rae loquuntur, quae amas.» Paulus autem qui fuit surdus et mutus subito curvatus est et intellexit sub littera spiritum Iesu, qui est spiritus vitae, contineri. Et soluto amore litterae factus est amator spiritus litterae scilicet Iesu, quem solum audivit et praedicavit. Spiritus Sanctus, qui locutus est per prophe¬tas, quae locutiones sunt in scripturis figuratae, unum intendebat. Haec intentio est veritas seu spiritus litterae. Deus promisit se missurum ma¬gistrum veritatis contra spiritum erroris. Omnes scripturae hunc magistrum veritatis a Deo pro¬missum 164rb figurant, ut cum venerit sicut de eo scriptum est, absque ambiguitate recipiatur. Qui igitur se convertit ad intentionem spiritus litte¬rae, Christum invenit Dei Filium, cuius doctrina est vita; spiritus verba sunt vitae aeternae. Si volumus applicare venationem ad laudem gloriosae virginis Mariae, attendamus quo modo spiritus sapientiae circuivit per omnes vicos et plateas, ut reperiret dignam ei habitationem, et demum multo exspectato tempore purgatissimam voluntatem ab omni concupiscentia corruptibili¬um liberam in virgine reperit, quam rapuit et sibi univit. Nam spiritus Mariae amor seu voluntas solum erat spiritu Dei plenus. In eo enim «exsul¬tavit spiritus» eius. Cum illo igitur spiritu Dei sibi omnia bona pariter venerunt, quia ‹plena fuit omni gratia›, et nihil vivebat in ea nisi spiritus veritatis. Habuit apertas aures anima eius ad in¬telligendum id quod Dominus loquebatur in ea. Oculos mentis habuit illuminatos ad videndum omnia occulta sapientiae sub figuris et litteris abs¬conditae. Et postquam intellexit messiae tempus advenisse, qui debuit doctrinam vitae regni caele¬stis et incorruptibilis docere et de virgine nasci, quid aliud optabat quam ipsum mundi salvatorem posse videre, cuius meruit mater fieri? Christus igitur, qui vivebat tantum in anima eius, in qua nullus motus nisi ex imperio verbi Dei, quem concepit in spiritu sive desiderio ani¬mae eius, in ipsa factus est homo. Si igitur ad hoc advertimus quod partus est pars ventris, tunc substantia carnis Mariae trans¬ivit in unionem animae Iesu sicut anima in unio¬nem verbi. Caro igitur Mariae, quae erat sub vita animae eius, rapta est a spiritu et separata a vi¬vificatione animae Mariae, ut transiret in unio¬nem animae Iesu et per illam vivificaretur. Est igitur Iesus verus filius Mariae, et verbum ante saecula genitum a Patre est denuo natum quando carnem assumpsit in virgine, ut esset homo. Caro autem illa, quae transivit in unio¬nem animae Iesu, transivit etiam mediante anima intellectiva in unionem verbi, quod humanam as¬sumpsit naturam. Omnia igitur membra formalia Iesu salvatoris de massa corporali Mariae fabri¬cata per spiritum in consortium divinitatis trans¬iverunt et unionem semel assumptam indisso¬lubiliter tenebunt. Igitur Maria in filio unita est immortalitati; 164va quare recte dicit sanctus Grego¬rius in Collecta quod nexibus mortis teneri non potuit quae Iesum de se genuit incarnatum. Et si attendis, ex massa humanitatis creata in primis parentibus, de qua formantur omnes ho¬mines, Iesus in virgine corpus assumpsit, quae quidem massa in virgine fecundissima non est alia quam in David et Abraham et Adam aut aliis quibuscumque hominibus, sed in virgine aliam habet puritatem, quia sine foeda concupiscentia. Unde Christus verus filius Mariae, de cuius mas¬sa recepit membra formalia, caput, manus et pe¬des, dicitur ob communem humanitatis massam secundum carnem filius David et Abrahae et omnium sanctorum, qui ipsum praecesserunt, in quorum carne vivebat spiritus seu voluntas sive imperium verbi Dei. Et omnes sancti, qui ipsum Iesum sequuntur, in quibus idem spiritus Iesu scilicet veritatis manet, dicuntur similiter filii Abrahae, fratres et coheredes Iesu. Unde corpus Iesu mysticum est ex una massa humanitatis et uno spiritu veritatis. In ecclesia autem, quae est corpus Christi, quae est unio fidelium ad caput omnium sanctorum Christum in unitate spiritus, sunt officialia et formalia membra ordinata, scilicet apostoli, doctores, prophetae etc., prout apostolus enumerat, et sunt spiritualia officia visus, auditus, tactus, gu¬stus, odoratus, sensus, rationis, intellectus et ita de aliis potentiis animae. Et quoniam Maria corpori Christi vero omnia formalia membra ex suis visceribus praestitit, tunc ipsa, quae mater Iesu, mystice etiam mystici corporis Christi mater existit. Unde si quis se de corpore Christi esse credit, Mariam matrem ec¬clesiae mystice et suam matrem fateatur. Si qua igitur sanctitas, si quod donum Spiritus Sancti distinguit membra mystici corporis Chri¬sti, illam sanctitatem, hoc donum in matre eccle¬siae esse non dubium, quoniam ipsa, quae est «plena gratia», nulla tali quae in ecclesia est gratia caruit. Si sunt apostoli ipsa mater, si doctores ipsa mater, si prophetae ipsa mater, sic si merita martyrum ipsa mater, si virginum ipsa mater, et ita de omnibus gratiis gratis datis et gratum fa¬cientibus asserendum, quoniam ‹multae filiae congregaverunt divitias, sed ipsa supergressa est universas›, recte igitur ipsa assumpta est super omnes choros sanctorum. Gaudeamus igitur quia mater nostra adstat a dextris filii sui, in cuius consortium sumus 164vb vo¬cati, qui est iudex noster. Mater autem nostra, quae «advocata nostra» apud filium iudicem con¬fratrum, non potest claudere viscera maternae misericordiae pro nobis interpellando, cui filius pro fratribus nihil denegat, qui est Dei Patris Filius in saecula benedictus.