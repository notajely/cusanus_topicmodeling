Cod. Vat. Lat. 1245 fol.77vb «Una oblatione consummavit in sempiter¬num sanctificatos.» Ad Hebraeos 10o. Docemur in tota epistula ad Hebraeos Chri¬stum esse consummationem, ultimitatem atque finem legis, et ideo, si propter legem aliquid, magis propter Christum. Nam si Judaei fidem adhibent legi, quia per angelos monstrata est Moysi et quia claritas faciei Moysi aut signa per eum facta et quidquid dici potest circa cerimo¬nias et iustitias et sanguinis effusionem et taber¬naculum et sacerdotium et munditiam etc., mul¬to plus fidem debent adhibere evangelio Christi. Nam haec revelatio non per angelum, sed per Filium Dei facta est, in qua continetur vera iusti¬ficatio, quae necessaria est omnibus, qui debent intrare sancta sanctorum. Probatur autem haec conclusio, non nisi fide mediatoris vivificationem consummatam et in aeternum sanctificantem possibilem. Nam cum Deus sit non solum Judaeorum sed et gentilium Deus, tunc non potest dici quod lex, quae solum Judaeis data Cod. Vat. Lat. 1245 fol.78ra est, iustificet, quia, si sic, data fu¬isset non uni genti sed omnibus. Deus enim non accipit personas, sed ‹vult omnes salvos fieri›, I ad Timotheum 2o, et sic arguit Paulus ad Ro¬manos 3o. Iterum arguit ad Romanos 4o et ad Galatas: «Abraham credidit Deo, et reputatum est ei ad iustitiam.» Sed ‹ei qui operatur merces non reputatur ad gratiam sed ad debitum›. Non ergo Abraham ex operibus legis iustificatus est, sed ex fide, quae est a Deo reputata iustitia. Re¬putatio est gratia, et ita iustificatio est ad gloriam Dei, quia de gratia et non ex merito; tunc enim non daretur Deo gloria. Unde credere «in eum qui iustificat impium reputatur fides eius ad iusti¬tiam» secundum propositum gratiae Dei. Haec Paulus ubi supra, et allegat psalmistam dicentem: «Beatus vir, cui non imputavit Dominus pecca¬tum» etc. Et ibidem fortificat argumentum, quia Abraham in praeputio credidit, et recepit circum¬cisionem pro signaculo fidei, et sic est pater fide¬lium, sive gentilium sive Judaeorum. «Non enim per legem repromissio, sed per iustitiam fidei.» Et attende hanc conclusionem Paulum paene in omnibus scripturis suis probasse. Nemo enim sine crimine vivit, et ‹omnis peccator servus est peccati›. Servus autem se ipsum a servitute li¬berare et heredem facere nequit. Sed si opera legis et facta iustificarent, tunc posset impius per facta se ipsum iustificare. Hoc autem est impos¬sibile, immo contradictio. Nam sicut est con¬tradictio quod quis se ipsum creare possit – esset enim antequam esset –, sic et in iustificatione. Qui enim se ipsum iustificare posset esset iustus antequam esset iustus. Quare, quod iniustus fiat iustus non potest ex iustitia iniusti esse seu ope¬ribus iustis iniusti sed ex iustitia iusti, qui non nisi per gratiam quem vult iustificat. Non est autem iustitia nisi una et unius, et haec iustitia unius iustificantis et salvantis omnes est unius mediatoris, qui est necessario Deus et homo. Hic autem iustificans non vult nisi iu¬stum. Et quia de gratia vult iustificare, et id quod vult est iustum, ideo quem vult iustificare iustum est quod iustificetur. Quare, ad hoc quod volun¬tas eius sit iustitia iustificans, tunc factus est ipse iustitia nostra, quando ipse Cod. Vat. Lat. 1245 fol.78ra se ipsum obtulit et sic consummavit in sempiternum sanctificatos, sicut apostolus ad Romanos 3o de eo dicit quod Deus ipsum posuit propitiatorem «per fidem in sanguine ipsius ad ostensionem iustitiae suae», et ibi quo modo in gratia qua salvamur est iustitia. Omnia igitur, quae per Moysen divino iussu scripta et ordinata sunt ad iustificationem, non ali¬ud habent nisi quod morte et sanguinis aspersione sive communicatione mortis iustificationes et sanctificationes vivificantes animam fieri debent. Quare ex his omnibus habemus sanctificationem seu iustificationem sanguinis aspersione illius qui debet iustificare fieri debere, ut omnem hominem, quem ipse voluerit salvum esse, iuste iustificet, ap¬plicando meritum mortis cui voluerit. Et haec est intentio scribentis hanc epistulam ad Hebraeos in hoc loco qui hodie lectus est, concludere scilicet quod Christus est ille ponti¬fex, qui per proprium sanguinem seu sui ipsius oblationem intravit in sancta sanctorum, et est finis ordinationis illius, quae revelata est Moysi etc. Videatur textus capituli 9o: «Tabernaculum enim factum est primum» etc. Probatur ante in 8o capitulo, quo modo sacerdotium veteris te¬stamenti fuit insufficiens et quod in consumma¬tione tabernaculi Deus dixit Moysi: «Vide (in¬quit), omnia facito secundum exemplar, quod tibi ostensum est in monte.» Ex quo patet veritatem exemplarem figurari in tabernaculo visibili. Unde tabernaculum habu¬it sancta sanctorum, et ‹solus pontifex intravit semel in anno non sine sanguine in sancta sanc¬torum, ut offerret pro sui et populi ignorantia›. Et dicit littera quod, si aspersio sanguinis anima¬lium irrationalium pertingebat ad emundationem carnis, multo plus, quando Christus pontifex per proprium sanguinem sancta sanctorum intravit, emundat conscientiam. Ex quo nota quod vetus testamentum se ha¬bet ad novum ut caro seu corpus ad spiritum. Sic de lege et sacerdotio. Et sicut nos non per¬tingimus ad conceptum «interioris hominis» sive invisibilis animae nisi per exteriorem sive visibi¬lem, sic non attingimus aeterna nisi per tempo¬ralia et interiora nisi per exteriora et veritatem nisi per figuram. Figura sensu attingitur, veritas intellectu, sicut littera sensu, spiritus intellectu. Cod. Vat. Lat. 1245 fol.78va Vetus testamentum littera, novum spiritus. Unde, ut alias dixi, sicut in veteri testamento in omni sanctificatione unctio adhibebatur, cuius consummatio est unctio sempiterne interiorem hominem sanctificans, quae non potest descen¬dere nisi a sancto sanctorum, de cuius plenitu¬dine omnes recipimus sanctificationem sive unc¬tionem sive gratiam sanctificantem, sic et in omni purgatione sive expiatione immunditiei sanguinis aspersio adhibebatur, cuius consum¬matio est sempiterna conscientiae sive interioris hominis emundatio. Et sicut perfecta unctio et aspersio sanguinis fiebat per magnum pontificem, qui solus intravit in anno semel in sancta sanctorum, sic consum¬matrix unctio et oblatio, quae sanguinis effusio¬ne perficitur, non nisi per simpliciter magnum quo maior dari nequit pontificem fieri debere figurabatur. Et annua solis revolutio sic se habet ad sempiternam durationem sicut pontifex tem¬poralis ad pontificem pontificum. Unde ‹sacer¬dos magnus secundum ordinem Melchisedech est in aeternum sacerdos›. Temporalis pontifex, sicut opus habet, ut «pro sua et populi ignorantia» offerat, ita et opus habet, ut pro se et populo oret. Cum autem tem¬poralis pontifex indigeat gratia, quam nititur ora¬tione impetrare, necesse est, ut pontifex pontifi¬cum sit sine omni indigentia, sed plenus gratia. Nam pontifex mediator inter Deum et populum. Quanto ipse pro se plus indiget, tanto confor¬mior populo, ut sit «sacerdos sicut populus». Unde talis non potest esse perfectus mediator. Consummatus autem mediator inter Deum et homines non potest esse nisi pontifex, qui non habet necesse pro se offerre vel orare, sed qui est plenus omnium de quibus indiget populus. Populus indiget gratia. Mediator autem consum¬matus debet esse in summa gratia Dei et talis quod per ipsum gratia qua homines indigent, possit gratia Dei communicari. Et non potest esse nisi ‹unus mediator› con¬summatus; nam medium inter Deum et homi¬nem non potest tenere nisi unus, I ad Timo¬theum 2o. Et quia non cadit inter Deum et ho¬minem medium, quod nec sit Deus nec homo, nec creator nec creatura – oporteret enim me¬dium esse nec finitum nec infinitum –, Cod. Vat. Lat. 1245 fol.78vb ideo mediator unus est eo modo inter Deum et hom¬inem, ut in se uniat Deum et hominem. Ita Deus et homo unus est Christus, qui est ponti¬fex magnus ille de quo legimus hodie: «Christus assistens pontifex» etc. Si illum respicis medio hominum, ipse est caput et supremitas in se omnem naturae humanae tenens principatum, si medio Dei, ipse est Filius Patris. Consubstan¬tialis est Filius Patri; consubstantialis est prin¬ceps hominum homini. Talis est perfectus mediator et consummatus, quia dilectus Deo et hominibus, quem Deus Pa¬ter diligit dilectione illa, qua maior in Patre non est, quia est «dilectus Filius», qui pro sua reve¬rentia semper exauditur, et qui intantum diligit homines quod maior dilectio illa sua dilectione esse nequit. Et hanc dilectionem ostendit in ob¬latione, quia se ipsum obtulit hostiam pacificam Deo Patri pro populo, et maiorem caritatem nemo habere potest. Unde mediator ille pontifex noster oravit Patrem pro consummata pace et unione hominum, quando ivit ad immolationem pro eis, quae est, ut homines, qui sunt eiusdem naturae secum, ita sint dilectione uniti cum eo sicut ipse, qui est eiusdem naturae cum Patre, est dilectione unitus cum Patre, ut sic ipse sit ‹me¬diator unus›, mediante quo omnes homines si¬milis naturae transeant in consortium divinitatis. Neque hoc aliud est quam nexum Dei Patris et dilecti Filii sui, qui nexus dicitur Spiritus Sanctus sive caritas, sit etiam nexus Dei <et> hominum mediante Filio, qui solus et unicus esse potest mediator huius gratiae. Dicit autem textus epistulae: «Christus assi¬stens pontifex.» Omnes enim temporales ponti¬fices non sunt assistentes Deo ultra velum, ubi sunt sancta sanctorum, sed annue intrantes et exeuntes. Pontifex autem noster assistens Deo in caelestibus, quae sunt sancta sanctorum, quia assistit sine intermissione, semper interpellat pro nobis, cum sit pontifex noster. Sicut enim lux in sole semper assistit claritati, ab ea numquam de¬clinans, ⌈sicut⌉ Christus, qui est ‹sol iustitiae›, semper assistit claritati aeterni Patris. Sed illuminatum luce solis descendentis in aerem aut aliud elementum seu elementatum non manet semper cum claritate, nisi se sub influentia lucis conservet, sed recipit variationem temporalem, sicut de pontificibus temporalibus. Cod. Vat. Lat. 1245 fol.79ra Qui vero transiverunt in unionem de qua prae¬misi sunt ut stellae, ubi lux est in sempiternum claritati unita mediante sole. «Fulgebunt iusti» etc. Et «qui docti fuerint» etc. «fulgebunt» etc. Et dicitur Matthaei 13o quod «tunc fulgebunt iusti sicut sol». Et hoc, quia quando «apparuerit, similes ei erimus», sicut lumen stellae simile est lumini solis etc. Nam sole non exsistente nulla stella claritatem habe¬ret. ‹Sol igitur iustitiae› Christus Deus est, sine quo nihil aeternae claritati annectitur. Revolvun¬tur anni solares, transeunt pontifices, sed sol, de cuius plenitudine omnes sumunt lucem et vitam, manet in aeternum. Dicit textus «assistens pontifex». Nam ipse est verus pontifex, quoniam omnia quae sunt pontificalis officii, consummate perfecit. Absol¬vit enim et dimittit culpam sine satisfactione. In¬fundit gratiam sine instrumentis. Impetrat veni¬am sine impedimento. Alius pontifex non potest dimittere culpam. Papa non potest originale peccatum sine baptis¬mate dimittere nec mortale sine paenitentiae la¬mento. Ars enim sine adiutorio naturae nihil potest, sicut faber non potest facere cultellum sine ferro, quod a natura producitur. Nec natura aliquid potest sine adiutorio Dei, qui creavit ma¬teriam et praebet operandi efficaciam. Sic Papa nihil potest sine sacramentis et sacramenta nihil sine Deo. Deus autem potest sine omnibus aliis, ut in evangelio dicit: ‹Ut autem sciatis quod Fi¬lius hominis potestatem habet peccata dimittere, dixit paralytico: Surge› etc. Ministri ecclesiae hoc non possunt, quia ecclesia est fundata in fide et sacramentis; ideo novos articulos facere aut sa¬cramenta augere vel minuere non spectat ad eos, sed ad infinitam potestatem, quae est Dei, quia fundamentum ecclesiae consistit in fide et sa¬cramentis, quae variari nequeunt. Secundo pontifex noster Christus infundit gratiam sine instrumentis, quod nemo alius pot¬est. Nam infundere gratiam est creare. Sed crea¬re nullo sanctorum communicari potest propter defectum recipientis. Videmus in naturalibus quod instrumentum non inducit formam, sed disponit ad formam. Forma autem inducitur ab agente. Cod. Vat. Lat. 1245 fol.79rb Sic ministri sacramenta ecclesiae non inducunt, sed instrumentaliter operantur. Item, pontifex noster impetrat nobis veniam, sicut Johannes dicit in canonica: «Advocatum habemus apud Patrem, Jesum Christum iustum», qui interpellat pro peccatis nostris etc. Et Paulus dicit quod in omnibus «exauditus est pro sua reverentia». Ratio est, quia ipse novit perfecte quod requirendum est, nos autem nescimus quo indigemus. Sicut infirmus aliquando petit a medico quae non conceduntur, quia non prod¬essent, sic nos frequenter petimus nobis con¬traria; ideo non exaudimur, ut Jacobus dicit in canonica: «Petitis, et non accipitis, eo quod male petatis.» Sicut exemplum habemus in bea¬to Paulo, qui petiit amotionem stimuli et non fuit exauditus, et petitio Petri de tribus taber¬naculis. Sed pontifex noster novit, quid sit pe¬tendum et quid nobis utile; ideo in omnibus exauditur. Item, confert pontifex noster praebendas in¬deficientes, quia «pontifex futurorum bonorum», quae excedunt praesentia in quattuor: quantum ad dilectionem, quantum ad divisionem, quan¬tum ad communicationem et quantum ad pos¬sessionem. Primum patet, quia praesentia bona sunt uti¬lia, quae non propter se sed aliud diliguntur, sic¬ut medicina propter sanitatem, arma propter securitatem, vestimenta propter caliditatem et honestatem etc. Sic omnia temporalia. Futura autem bona, ut est felicitas et gloria, non prop¬ter aliud sed propter se. Sic secundum patet, quia temporalia non pos¬sunt simul esse communia et propria, sicut ci¬vitas est communis cuilibet civi, sed non propria et domus uni propria et non alteri. Bona futura sunt cuilibet communia et propria, quia quilibet totum possidet, sicut omnes videmus solem et quilibet totum solem. Sic electi, qui erunt omnes reges iuxta illud Apocalypsis: ‹Fecisti eos reges› etc., omnes habebunt regnum, et quilibet totum. Tertium patet, quia temporalia minuuntur, dum communicantur aliis, futura non, sicut sol non minuitur communicando influentiam suam. Immo spirituales res communicando augentur, ut patet in scientia, quae distributa crescit; unde scientia est nobilis possessio animi, quae distri¬buta crescit et avarum dedignatur possessorem. Sic de virtute. Crescit iustitia, dum facimus seu communicamus eam. Quartum patet, quia temporalia bona spinae vocantur et possidentur cum angustia et poena, futura cum delectatione Cod. Vat. Lat. 1245 fol.79va sine timore habentur, et sine poena possidentur etc. Adhuc aliquid de Christo pontifice nostro, quo modo ipse est «sol iustitiae», sine cuius in¬fluentia non vivificamur, sic considera: Paulus dicit alium esse exteriorem hominem et alium interiorem, alium veterem, alium novum. Est autem exterior homo visibilis, interior invisibilis. Interior duplex: antiquus secundum animam, novus secundum spiritum; antiquus secundum veterem Adam, novus secundum novum Adam, scilicet Christum. Ponit Paulus triplicem vitam seu motum ra¬tionalis animae, scilicet naturae, legis scriptae et gratiae. Nam, ut trahitur ab eo ad Romanos, qui¬dam sunt secundum naturam ‹sibi ipsi lex›, ita quod natura imperat et movet illos, ut sciant, ubi est vita animae. Alii moventur ad vitam imperio legis. Alii moventur imperio verbi Dei. Et si rec¬te consideras, tunc omnis motus vitalis in anima rationali non potest esse nisi ex verbo Dei. Nam aut anima audit, quo modo loquitur in ea Do¬minus, quae loquela est in conscientia laudans vel reprehendens, ut Johannes in canonica dicit, estque sic loquens Deus mediante ratione. Est alia locutio, quo modo per verba hominum lo¬quitur verbum Dei, ut per legislatorem Moysen et prophetas. Et per proprium verbum loquitur Deus, ut est verbum incarnatum. Et primum verbum non est nisi in natura scrip¬tum, secundum est scriptum in lege et prophetis, tertium in evangelio. Primum videtur quasi sensus, secundum ratio, tertium spiritus. Primum verbum, etsi loquatur bona, non tamen salvat. Nam salus non est de natura, sed excellit eam. Numquam enim ‹in cor hominis descendit quae› beatum faci¬unt hominem. ‹Neque enim oculus vidit neque au¬ris audivit› talia quae felicitant. Secundum similiter non salvat. Nam opera legis non iustificant. Exsi¬stens enim extra iustitiam non potest se ipsum iustificare. Et si per opera posset iustificari, tunc se ipsum iustificaret. Solum tertium iustificat, quia gratiam fidei influit, mediante qua supra naturam credit et sperat. Et quia Deus, fidelis assequetur. Primum et secundum verbum sic serviunt tertio sicut sensus et ratio spiritu intellectuali. Nota, quo modo Moyses dicit de paradiso sive horto deliciarum Dei. Et quia «deliciae» Dei est «esse cum filiis hominum» seu cum Cod. Vat. Lat. 1245 fol.79vb interiori homine, tunc hortus deliciarum Dei, quem Deus plantavit ab initio, est interior homo, in quo re¬periuntur plures arbores fructiferae et non pro¬hibentur fructus comedi, sed conceduntur, sicut sunt sensibiles refectiones. In medio autem pa¬radisi seu interioris hominis reperiuntur ligna scientiae boni et mali et vitae. Comedere fruc¬tum ligni scientiae boni et mali prohibetur, quia est transire de simplicitate innocentiae ad prae¬sumptionem, qua quis de se ipso praesumit. Et experitur homo nuditatem suam, quando nititur comedere de fructu scientiae. Quando experitur se nudum et indigentem, et veritatem sua virtute incomprehensibilem. Fructus ligni vitae est immortalitas, ut Moyses explicat dicens: «Ne forte sumat de ligno vitae et vivat in aeternum.» Solus autem Deus inhabitat immortalitatem. Unde pertingere ad aeternam vitam non est nisi ad conformitatem Dei per¬venire. Patet autem viam per angelum praeclu¬sam, ne homo ad lignum vitae accedat. Hoc non est aliud quam quod infirmitas hominis tanta est quod ad fructum vitae pervenire nequit. Ait au¬tem Salomon ‹sapientiam esse lignum vitae›, pru¬dentiam, qua homo de se ipso praesumit, ma¬lam, et lignum illud prudentiae seu scientiae boni et mali habere fructum malum seu mortis, Pro¬verbiorum 3o. Unde sapientiam praestare vitam animae Ecclesiasticus declarat, Ecclesiastici 4o. Capio igitur in interiori homine plantatam arborem vitae, sed de se non potest producere fructum vitae, nisi influentiam solis iustitiae sive aeternae sapientiae in se recipiat. Sicut enim ar¬bor, ad hoc quod fructum producat in tempore suo, necessario indiget quod calor solaris educat de potentia ad actum, ita est quod arbor in nobis optime plantata, quae in suo tempore fructum producere potest vitae, non est nisi aptitudo ad apprehensionem sapientiae; sed vis fructificandi non perducitur in actum nisi influente sole seu claritate aeternae sapientiae. Solus est unus homo habens paradisum tantae fecunditatis quod «arbor vitae» non indiguit influentia extrin¬seci solaris radii, quia omnis vis solaris influen¬tiae fuit radici arboris unita. Et hic est Christus noster. Adhuc, ut clarius capias, quo modo solum per verbum Dei vivi et permanentis Cod. Vat. Lat. 1245 fol.80ra possumus ad vitam aeternam pervenire, attende et nota, quo modo Deus creavit hominem extra para¬disum. Deinde posuit eum in paradiso, quando addidit sibi donum innocentiae, mediante quo potuit manere apud arborem vitae. Salomon dicit Deum hominem creasse et rectitudinem addidisse. Rectitudo est iustitia originalis seu in¬nocentia. Deinde perdidit homo donum, et illa perditio facta est, quando homo praesumpsit scire. Et sic eiectus est homo de paradiso, et rediit in terram suam. Et positus est angelus ante paradisum ad custodiendum viam ligni vi¬tae. Et considera, quo modo angelus, qui est intellectus purus, sic positus est quod vita vi¬vificans est ultra angelum, ad denotandum quod intellectus non attingit sapientiam, quae est lignum vitae. Deinde nota, quo modo Adam perditam in¬nocentiam, quia erat donum, non potuit trans¬ferre in posteros, et ita posteri sui, quia donum perdiderunt, per se ad finem pertingere non po¬tuerunt. Unde Christus natus est, qui non ex Adam sed ex Deo Patre hoc donum habuit in plenitudine, ita quod Christus est ipsa innocen¬tia, ut alibi dicitur innocens agnus, et quod in¬nocens agnus ducitur ad victimam etc. Et considera, quo modo, postquam Adam comedit de arbore scientiae, non potuit restitui ad innocentiam, sicut corrupta non potest re¬stitui ad virginitatem. Sed per fidem anima re¬cuperat potentiam assequendi illud, quod in in¬nocentia potuit assequi. Anima enim, quae est Deo fidelis, sine murmuratione oboediens et ‹facta ut iumentum apud ipsum›, apta est assequi influentiam vitae sicut innocens. Succedit igitur fides, quam Christus seu verbum Dei annuntia¬vit aut evangelizavit, innocentiae, ut scilicet id fide attingi possit, quod Adam fuisset assecutus in paradiso, si non violasset innocentiam; tunc enim vitam aeternam ex arbore vitae fuisset as¬secutus. Sic et post praevaricationem per fidem, sicut qui regem aliqua transgressione praecepti offendit, fidelitate gratiam recuperat. Sed non est nisi fides una, quae promittit hanc immortalitatem quae est vita divina, per quam Cod. Vat. Lat. 1245 fol.80rb homo sperat fieri similis Deo, quae nobis per verbum Dei solum annuntiata est. Ideo fides Christi est sola, sine qua impossibile est homi¬nem assequi ultimam seu perfectam felicitatem et viam ad lignum vitae, ubi est fructus immor¬talitatis. Viam enim illam nemo ostendere potest nisi verbum Dei seu sapientia Patris; verbum enim occulta ostendit. Neque aliqua creatura potest reperire viam per se ipsam aut aliis ostendere ad arborem vi¬tae. Creatura enim de nihilo in esse prodiit, et non est possibile, ut comprehendat, quo modo hoc factum sit, aut quanta sit vis seu potentia illa, per quam de nihilo vocata est, aut quid sit ille creator sive dator vitae, aut unde veniat spiri¬tus vitae. Et ideo ad ipsum, quem capere nequit, sed penitus ignorat, non potest viam reperire. Oportet igitur quod Deus pandat viam per verbum suum; sicut ars occulta seu intellectus absconditus omnibus scholaribus non potest umquam attingi, neque via umquam ad ipsum reperibilis est, nisi se ipsum manifestet in verbo, quod defert notitiam viae ad ipsum. Sic Christus est verbum Dei Patris etc. Et «per verbum Dei vivi et permanentis», ut beatus Petrus in cano¬nica exponit, renascimur. Item, Philo Judaeus ait Moysen daemonia nominare angelos. Secundum hoc potest exponi angelum seu daemonium ante paradisum posi¬tum impedire accessum ad sapientiam. Inter¬pretatur daemonium sciens animal. Nam anima¬lis scientia a sapientia potius prohibet, et «filii lucis» non habent illam, sed sunt facti ut parvuli.