PRIMA PARS 220vb «Sic currite, ut comprehendatis»; Ia Corin¬thiorum 9o et in officio missae. Apostolus supra praemisit, quomodo ipse ‹omnibus omnia factus sit, ut omnes salvos fa¬ceret, et hoc propter evangelium, ut eius parti¬ceps fieret›, subiungens: «Nescitis, quod hi qui in stadio currunt» et cetera. Intelligo igitur Apo¬stolum ad finem, ut comprehenderet, quod fac¬tus sit cum Iudaeis Iudaeus, cum gentilibus tam¬quam sine lege esset, licet sub lege Christi esset; nam omnis modus, per quem lucri facere potuit eos, fuit licitus in exsequendo evangelizationem sibi commissam. Tanta est enim libertas evange¬lii, quod nihil extra ipsum est necessitatis. In evangelio autem nec de caerimonialibus legis nec de praeputio sive circumcisione praeceptum reperitur. Unde «omnibus omnia factus est», non ponens necessitatem salutis nisi in receptio¬ne legis Christi. Videamus textum: Ait enim sic doctor no¬ster: «Nescitis, quod hi qui in stadio currunt, om¬nes quidem currunt, sed unus accipit bravium?» Est similitudo cursus fidelium. Nam fides ponit in motu, et quanto maior fides, tanto maior spes. Spes igitur facit cursum; nisi speraret credens se id quod credit assecuturum, non curreret. «Sed unus accipit bravium.» Non est enim ap¬prehensio nisi unio currentis cum fine et quiete. Ideo cum ille qui prior attingit metam, sit primo iunctus termino, tunc complures non possint esse aeque primi, ‹unus tantum accipit bravium›. Ex hoc notandum quod inter cursores ille qui in stadio currit, potest citius attingere. Stadium est via recta ad terminum ducens mensurata per Herculem virum fortissimum, qui non stetit, ut respiraret nisi post cursum 120 passuum, qui sta¬dium faciunt. Fuit Hercules vir in mundo isto scientia et virtutibus atque robore corporis prae¬cellens, qui propterea divinitatem apprehendit opinione hominum illius temporis, cui sacrificia ut deo fiebant, ut legitur IIo Macchabaeorum 4o. Cursus igitur Herculianus esse debet scilicet viri virtuosi fortis et perseverantis, nam solus perse¬verans usque in finem 221ra acquirit bravium. Hercules figurat Christum, qui cursu suo fecit viam et stadium et accepit bravium. Nemo enim nisi ipse unus qui fecit viam etiam apprehendit bravium. Multi currebant ante Christum, sed non per viam. Ideo ipse primo apprehendit bravium, et quia unicum, tunc solum ipse unus apprehendit. Qui igitur currere vult ut apprehendat necesse est quod Christum induat, ut sic per stadium currat et in ipso uno apprehendat bravium victoriae. Nemo nisi unus apprehendit et nisi quis sit in ipso uno, non apprehendet. Sicut una domus Bavariae in uno nobilissimo primogenito ap¬prehendit nobilitatem ducalem, per quam viam omnes currunt, et in primo omnes currunt, et in primo eandem ducalem nobilitatem apprehen¬dunt, licet primogenitus ille, in quo omnes du¬catum assequuntur, non tempore tantum, sed auctoritate et dignitate, omnes posteros excellat tamquam causa et principium atque forma tanti doni et tantae gratiae, per quam ultra suam pri¬mam popularem communem naturam filiorum Adae sunt in principium elevati. Dicit Apostolus: «Sic currite, ut comprehen¬datis.» Alibi dicit ad Ephesios 3o: «ut possitis comprehendere cum omnibus sanctis, quae sit longitudo, latitudo, sublimitas et profundum.» «Comprehendere» dicit, non cognoscere, ut non in curiositate scientiae simus contenti, quia non in cognitione, sed in comprehensione est fructus. Id autem quod comprehendere debe¬mus, est felicitas quae est Deus. Sed si inquirere volumus ‘quid est Deus?’, tunc dicit Apostolus, quod medio longitudinis, latitudinis, sublimitatis et profunditatis intremus «cum omnibus sanctis» ad comprehensionem. Exposui alias in sermo¬ne, cuius thema «in caritate radicati» ista; adhuc id quod nunc occurrit, adiciam: Longitudo absoluta potest dici rectitudo in¬finita seu iustitia infinita, quae dicitur creatrix, quia dat unicuique quod suum est. Omne enim quod est suum esse ex dono eius habet et iure sibi vindicat, quia est donum iustitiae quae Deus est. Et illa infinita longitudo utique est latitudo, ut superficies comprehendens intra se omnia. Iustitia enim, quae unicuique quod suum est donat, se su¬per omnia 221rb expandit et continet. Sicut in iustitia omnia iusta continentur, sic in rectitudine omnia recta seu in essentia omnia quae sunt. Est etiam sublimitas et profundum, quae idem sunt, ita sci¬licet quia longitudo ideo «principium et finis», quia latitudo ideo extra omnia ut omnia continens, quia sublimitas et profundum ideo intra omnia, sic est mensura absoluta complicans omnes mensuran¬di modos, scilicet longitudinem, latitudinem, sublimitatem et profunditatem. Deus enim est mensura mensurarum quia absoluta mensura, sed finitarum mensurarum alia longitudinis, alia latitudinis, alia sublimitatis et profunditatis sive spissitudinis in corporali¬bus. Ideo Deus qui est infinita mensura, est complicans longitudinem, latitudinem et profun¬ditatem. Nec est aliud infinita longitudo quam infinita rectitudo seu infinita mensura. Ideo complicat longitudo infinita latitudinem et pro¬funditatem, sic latitudo infinita complicat longi¬tudinem et profunditatem, sic et profunditas in¬finita complicat longitudinem et latitudinem. Adhuc dum Dei longitudinem intueor, mihi occurrit aeternitas, quae videtur esse absolute longa sine omni termino temporis aut loci. Dum intueor latitudinem, occurrit mihi potentia, quae non potest esse angusta, quia ad omne posse fieri se extendit. Sic est interminabilis; non est igitur minor latitudo quam longitudo. Dum in¬tueor sublimitatem et profunditatem, per quam est intra omnia, largitatem eius admiror, quia se inextense per omnia diffundit. Nec aliud est ae¬ternitas, aliud potestas, aliud largitas; nam cum quaelibet harum sit infinita, et ‹non possint plura esse infinita›, patet, quod sunt idem Deus infi¬nitus, cui attribuo longitudinem propter aeterni¬tatem, latitudinem propter potestatem, sublimi¬tatem et profunditatem propter largitatem. Apostolus vidit in mundo sensibili de perfec¬tione corporis sensibilis esse, quod sit longum, latum et spissum. Spissitudo autem sublimitatem et profunditatem dicit. Quae cum sint de essentia perfecti corporis, ideo ad essentiam absolutam quae Deus est respiciendo transtulit hos termi¬nos, absolvendo ab omni contractione sensibili, imaginabili et intelligibili, scilicet ab omni modo quo creaturae possunt convenire, per medium coincidentiae, 221va videndo scilicet illam essentiam, in cuius longitudine coincidit latitudo, et in cuius sublimitate coincidit profundum, et per coinci¬dentiam coincidentiarum, scilicet per coinciden¬tiam coincidentiae longitudinis et latitudinis et coincidentiae sublimitatis et profundi. Et sic intravit in velamen seu caelum tertium, de sensibili in intellectuale, ubi est oppositorum coincidentia, de intellectuali ad tertium caelum, ubi est coincidentia coincidentiarum. Ibi est the¬saurus divitiarum absconditus, ibi est arca, in qua arcana omnia. Ideo ductus in stuporem cla¬mavit: «O altitudo divitiarum sapientiae et scien¬tiae Dei»; Romanorum 11o. Sed diceres: Cum ipse dicat: «Quam incom¬prehensibilia sunt iudicia tua»; si sunt incompre¬hensibilia, Deus igitur incomprehensibilis, quare dicit: «Currite, ut comprehendatis»? – Dico: Ad¬vertendum, quia addit «cum omnibus sanctis»; nam comprehendi Deus nequit ingenio. Mens creata mensurando cognoscit. Immensurabilem autem, qui est ipsa absoluta mensura, quomodo mensuraret finita mens? Non est igitur compre¬hensibilis infinitus Deus nisi modo quo ab om¬nibus sanctis comprehenditur. Omnes autem sancti in sancto sanctorum, qui vere comprehendit, comprehendunt. Sicut enim regia celsitudo non comprehenditur nisi in po¬tentia seu virtute, virtus vero in operatione, sic nec absoluta celsitudo nisi in sua virtute et vir¬tutis operatione, quae sunt verbum eius et utri¬usque spiritus. Esto igitur, quod filio dedit omnem suam potestatem, tunc in potestate filii comprehendo gloriam et maiestatem patris seu regis. Hanc au¬tem potestatem sic habet filius, quod recipienti ipsum potest eandem communicare, scilicet filia¬tionem. Filiatio enim est potestas et hereditatio. De hoc alibi saepius. Sed haec receptio, scilicet quod Filius recipiatur, est quemadmodum Pau¬lus ibidem ad Ephesios 3o praemittit, scilicet per inhabitationem Spiritus Dei in interiore homine qui virtutem nostri spiritus corroboret, ut in ipso nostro interiore homine habitet Christus per fi¬dem. Tunc «in caritate radicati et fundati» poteri¬mus «comprehendere cum omnibus sanctis, quae sit longitudo» et cetera. Sic per fidem for¬matam et conformitatem imitativam Christum induendo ad comprehensionem devenitur, quia haec est forma sanctificans, scilicet forma Chri¬sti. Unde christiformes 221vb sunt omnes sancti com¬prehendentes. Nec praetereas, quin notes id quod ibi se¬quitur, scilicet «scire etiam supereminentem sci¬entiae caritatem Christi, ut impleamini in omni plenitudine Dei», quomodo scientia caritatis Christi est, per quam assequimur omnem pleni¬tudinem. Nam divina scientia non est sine cari¬tate. Liberum est homini credere, et indubia fi¬des est, per quam ad amare pervenitur, et per amare Deum itur ad cognoscere; nam ibi per amare itur ad scire, ut sciat amans, quid caritas, quae Deus est. Nemo scire potest, quid sit amor, nisi amans, neque ipse scit plene, quid caritas, licet gustum eius habeat; nam quanto plus ama¬verit, tanto melius ipsam comprehendit. Semper autem crescit amor, sic et scientia eius. Ita nemo scit nisi qui accipit. Nemo scit, quomodo sancti comprehendunt, nisi qui sanc¬tus; ille accipiendo comprehendit. Caritas igitur quae habitat in corde, docet cognoscere se ip¬sam, quae Deus est, et caritas Christi nos docet, quae est caritatis scientia, per quam impletur homo omni plenitudine Dei, quae est iucunda felicitas. Notemus etiam admirationem Pauli ad Ro¬manos 11o. Nam finis omnis studii, contempla¬tionis et raptus est admiratio. Ducitur enim in stuporem admirationis, qui profunde meditatur creatoris sui aeternitatem seu essentiam et eius potentiam seu virtutem sive sapientiam et volun¬tatem, amorem seu caritatem. Qui rerum causas in natura inquirunt, non nisi ad amorem illius sapientiae quae omnia ordinat et disponit, per¬veniunt, quam non comprehendunt, sed admi¬rantur. Finis philosophiae admiratio. Haec sic dicta sint. Videamus consequenter, quid sequitur in textu: Ait Apostolus: «Omnis enim, qui in agone contendit, ab omnibus se abstinet» et cetera. Ad hoc igitur, ut cursus noster non sit inanis, neces¬se est, ut discamus, quomodo currendum sit, ita scilicet uti omnis qui in agone in loco publici certaminis, contendit vincere et reportare coro¬nam. Ille enim «ab omnibus se abstinet», quae ipsum impedire possunt, quominus vincat et co¬ronam corruptibilem assequatur. Deponit scili¬cet vestes usque ad camisiam, ne 222ra gravetur, et quae velocitatem praestant et fortitudinem ad cursum, sumit. Ideo sic a fortiori est nobis abs¬tinendum ab omni vitio, qui adversus malignum colluctationem habemus, ut assequamur coro¬nam virtutum incorruptam et immarcessibilem. Et nota quomodo contendendum est: non superficialiter seu perfunctorie, sed sicut in ago¬ne in duello, ubi certatur pro vita et honore. Id, quod animat in agone certantes, est corona. Cre¬dunt enim se eam adipisci posse, si legitime certaverint. Deinde sperant se sic certaturos, si abstinuerint ab omnibus, quae obesse possunt certantibus. Ita demum aggrediuntur luctam animose et reportant coronam. Sic incorruptae coronae adeptio animat certantes in ecclesia, qui credunt immortalitatem assequi posse eum qui legitime certaverit, et sperant, si ab omnibus infirmitatibus abstinuerint, se sic certaturos, et demum animose certant et coronantur incorrup¬ta corona. Hic est attendendum quod fides illa, qua mortalis homo credit immortalitatem assequi posse, non acquiritur nisi «in agone» certaminis; nam in hac victoria, qua fides rationem vincit, est maxima lucta. Quando enim Abraham cre¬didit id quod ratio impossibile iudicavit, vicit. Sic quando homo credit hoc, scilicet quod resurget ad vitam immortalem, cuius non habet nec ra¬tionem nec experientiam, et in oppositum eius ratio trahit, tunc necesse est quod moriatur ipsa ratio et cedat prudentia eius et humilietur super¬bia, praesumptio mentis et mortificetur, et fiat homo quasi insipiens et stultus et servilis de sua libertate, scilicet rationis, recedens se in captivi¬tatem redigendo. Et haec lucta est maxima, non contra «carnem et sanguinem», sed contra spiri¬tum praesumptuosum et superbum, ubi humili¬tas vincit superbiam. Posse igitur credere est maxima animae no¬strae virtus; excedit enim virtutem intellectivam. Ad illa enim pertingit quae vult; nam credere procedit ex libertate voluntatis. Potest enim ra¬tionalis anima credere, si vult vel non; et hoc est donum Dei maximum. Ita spiritus seu libera vo¬luntas per fidem quam assumit, dominatur intel¬lectui et informat eum sua forma. Loquitur enim intellectui 222rb imperative. Et hoc est, quod qui¬dam dicebant fidem esse in intellectu specu¬lativo sub imperio voluntatis, quia non sinit in¬tellectum nisi habituatum fide discurrere. Sed intellectus facile capit fidem, quam non intelligit, quando voluntas per fidem sibi annuntiat haec credere quae audivit, quia sibi a Dei Filio seu per verbum Dei revelata sunt. Voluntas enim est quasi auditus animae, intel¬lectus quasi visus. Ideo quae anima zelosa ad bonum audivit, nuntiat intellectui, ut videat se, quia talia sunt quae nuntiat quod videri neque¬unt. Credit sibi vera esse annuntiata et capit qua¬si visa, hoc est in certitudine, ac si vidisset. Sic fides quoad intellectum est in coincidentia visi¬bilis et invisibilis, nam est visio invisibilis. Et nota quod, dum voluntas hac fide intellec¬tui imprimit, scilicet quomodo Deus locutus est nobis in prophetis, novissime in Filio qui nobis illa de immortalitate revelavit, non dubitat intel¬lectus verbo Dei credendum. Desiderium igitur animae intellectualis, quo scire desiderat, est vo¬luntas seu amor ad veritatem, quae cum non possit medio intellectus attingere desideratum, quasi ex propriis viribus credit verbo Dei. Et non credit hoc verbum Dei esse, quia intelligit, sed intelligit, quia credit. Ratio divina quae dedit animae nostrae ratio¬nali hoc desiderium ad immortalitatis compre¬hensionem loquendo in spiritu desiderii, inspi¬rat, quod hoc desiderium non foret datum, si non posset rationalis creatura assequi. Ideo qui dedit hoc desiderium, etiam potens est dare eius effectum. Sic ad fidem movetur, ut id Deo pos¬sibile credat, quod quomodo fiat, non potest at¬tingere. Et ita verbo Dei, quod fidelibus felici¬tatem promittit, credit et id quod promittit, cre¬dit esse verbum Dei. Sic verbum Iesu recipit ut verbum Dei, quod solum promittit se daturum vitam aeternam, quam super omnia spiritus in¬gemiscendo desiderat, et recipit Christum ut ma¬gistrum et verbum Dei caro factum, ut eius me¬dio felicitetur. Et ita patet, per quam luctam pervenitur ad veram fidei virtutem: per hanc luctam, in qua anima fidelis efficitur et credit Deo. Tunc secun¬dum 222va fidei magnitudinem sunt luctae; nam id quod vincit in omni certamine, fides est: si est magna fides, temptationes cito succumbunt, si parva, diutius expugnantur. Tu enim habens fidem certam per victoriam te immortalitatem consecuturum omnia parvi¬pendis, quae vitae huic temporali placita sunt, quia cum nihil conferant omnia visibilia, morta¬lia et temporalia immortalitati et perpetuitati, pro nihilo et ipsa tamquam stercora habebis. Et inquantum te retrahunt ab illa exspectatione im¬mortalis felicitatis, ipsa fugis ut venenum. Nec aliud habes in hac pugna exemplum quam Christum mortis victorem, cuius viam te¬nes, et vinces quemadmodum omnes sancti, cum quibus speras corona incorrupta coronari. Sed si fides est parva aut informis, maxima cotidie bella tibi imminent, non solum ea, quae ab extrinseco per sensus tuos se ingerunt tam¬quam pulchra, grata, placita, delectabilia, sed et caro ipsa, quam circumfers, contra spiritum acerrime militat, et saepissime succumbis et be¬stialem formam induis, quia non habes «scutum fidei», ut iacula repellas et repellas illecebritates animalis vitae. Sequitur: «Ego quidem sic curro, non quasi in incertum.» Alibi dicebat se certum, quod iu¬stus iudex depositum suum servaret in illum diem. Ideo quisque Christianus sic currere debet cum certa et firma spe, nam si fluctuat, tunc de fine non est quicquam certi. Nihil haesitans con¬fisus de Iesu id reperiet in re, quod gerebat in spe, nam «spes non confundit». Qui Deo servit non ex pacto, sed confisus de gratia eius, ille uti fidelis et prudens reportabit a gratiosissimo do¬mino gratiosissimam remunerationem non mi¬norem quam tantae fidelitati per largissimum et gratiosissimum dominum debitam. Sequitur: «Sic pugno, non quasi aerem ver¬berans», scilicet qui se inaniter fatigat absente eo, contra quem imaginatur se pugnare. Unde reali¬ter praesente adversario pugnandum, non aerem verberando, uti qui dicunt et non faciunt. Sed ait: Eo modo quo praedico pugnandum contra carnales delicias, ita ago, quia 222vb «castigo corpus meum et in servitutem redigo, ne» cum aliis praedicavero, «ipse reprobus efficiar.» Ecce ad finem ne corpus cursum nostrum ad incorruptam coronam impediat, quasi potesta¬tem in nobis habens imperandi, ut sibi impere¬tur, ideo castigandum est et «in servitutem» re¬digendum, sicut impinguatus recalcitrans asinus per subtractionem superflui et delicati nutrimen¬ti castigatur et «in servitutem» oboedientiae re¬digitur. Ob haec verba arbitror epistulam hodie legi, quia incipit secundum antiquos canones tempus castigandi luxuriam et animositatem superbam per abstinentiam carnium et ieiunia et avaritiam per elemosynam. ‹Ne cum aliis praedicavero, ipse reprobus ef¬ficiar›; aliis bene praedicare et in se contrarium ostendere, facit se ipsum reprobum, qui dat con¬tra se sententiam. Admonet per haec nos Chri¬stianos, maxime praedicatores, ut sic et nos quemadmodum ipse curramus. Et ne credamus, quod hoc non sit necessari¬um, sed quod ‹sola fides sufficiat›, addit: ‹Nolo enim vos ignorare fratres, quoniam omnes pa¬tres nostri sub nube fuerunt, et omnes mare transierunt, et omnes in Moyse baptizati sunt in nube et mari, et omnes eandem escam spiritalem manducaverunt, et omnes eundem potum spiri¬talem biberunt. Biberunt autem de spiritali con¬sequenti eos petra; petra autem erat Christus. Sed non in pluribus beneplacitum est Deo, sed prostrati sunt in deserto. Haec autem in figura facta sunt nostri.› Ecce si quis ideo se iactaret ad comprehen¬sionem bravii et coronae incorruptae venturum, quia baptizatus et sacramento eucharistiae refec¬tus, erraret. Hoc probat exemplo; nam «omnes patres nostri» qui de Aegypto per Moysen ducti sunt, ut Exodi 13o et 14o legitur, per mare Rub¬rum, ut ad terram promissionis, quae est Israel, scilicet viri videntis Deum, pervenirent, et per nubem in Moyse qui scilicet dux erat in nube et mari, sunt baptizati, etiam omnes eandem es¬cam, scilicet panem caeli seu manna, manduca¬verunt et de aqua quae fluxit de petra in deserto, biberunt. Et ista sunt quoad spiritualem intellectum non alia quam nostra sacramenta baptismatis et eucharistiae, quia illa haec figurabant. Ideo sicut ista nostra habent efficaciam ex Christo, sic et illa; nam petra eos consequens 223ra scilicet adim¬plendo desiderium sitis, erat Christus. Ablutio igitur baptismalis atque refectio non habent ef¬ficaciam nisi a Christo, a quo fluit omne id quod spiritum mundat et reficit, sicut a petra per ver¬bum Dei aqua. Sed quamvis spiritus patrum in spirituali ab¬lutione, quae hodie fit per sacramentum baptis¬matis, tunc figurata in aqua nubis et mari, esset ablutus et spirituali esu mannae figurantis panem nostrum sacramentalem et aqua de petra calicem benedictionis figurantis refectus, ita quod non alio spiritu tunc et modo haec in spiritu hominis facta sint, licet enim ibi spiritus plus sub figura lateret et occultaretur quam modo sub sacramentis, quia fi¬gurabant haec sacramenta, et quod sub illis figu¬ratis sacramentis contineretur spiritualis gratia spi¬ritum hominis attingens, lavans et reficiens, tamen spiritualitas illa est una modo et tunc. Et quia tunc non omnes propterea fuerunt in gratia gratum faciente nec ad terram promissio¬nis quae figurabat felicitatem, pervenerunt, sed ‹in deserto prostrati sunt›, ita et modo multi in cursu deficiunt et ad coronam seu felicitatem non perveniunt. Quae autem fuerit causa, quod prostrati fuerunt per Apostolum subiungitur: quia scilicet a Deo recesserunt et fidem sibi pro¬missam irritam fecerunt, uti ipse particulariter exprimit. Qui igitur vult singula ad nostram doctrinam pensare, secundum Aldobrandinum de Tus¬canella tunc quattuor reperiet necessaria, quae faciunt hominem accipere bravium: Primo ap¬prehensio delectabilis; desideratum enim movet desiderium. Secundum est rectitudo itineris, sci¬licet quod vadat per viam rectam, non in circuitu sicut impii. Tertium est continuatio operis, quia qui perseverat et cetera. Quartum est depositio oneris. Equus cum magno onere non potest bene currere. Vitium impedit, quia peccatum di¬vidit a Deo motore animae. Sicut anima motor corporis, ita Deus animae, qui abest quando est per peccatum separatus. Ipse est iustitia quae est ab iniusto separata. Circa primum nota tria ad motum requiri, scilicet desideratum quod est immobile movens, ut Aristoteles XIIo Metaphysicae, intellectus, et est movens mobile, nam movetur a desidera¬bili 223rb et movet appetitum; appetitus tantum mo¬vetur et non movet. Sicut accipiter videns aves movetur ad volandum, quia desiderat cibum, sic sancti moventur ad cursum, quia comprehen¬dunt per intellectum ipsum aeternum. Propter hoc ait Apostolus: ‹Quae retro sunt, obliviscens ad anteriora me extendo et desideratum prose¬quor bravium aeternae vocationis.› ALTERA PARS «Ite et vos in vineam meam»; Matthaeus 20o. Satis alias dum hoc evangelium vulgarizarem in legatione, ponderavi cur salvator volens si¬militudinem regni propalare hanc introduxit, per quam expressit quomodo «novissimi primi», licet omnes recipiant denarium, in quo habent omne desideratum, sicut in hoc mundo in denario ha¬bentur omnia vitae necessaria tamquam in vir¬tute, qui valor dici potest. Complicat enim dena¬rius rerum necessariarum ad vitam valorem et est medium commutationis. Sicut igitur in hac vita habes in denario virtualiter panem, vinum, vestes et cetera, ut vivas vita sensibili, sic habebis denarium, in quo est felicitas in virtute, per quem omnia necessaria ad vitam spiritus habebis. Sed quis dabit tibi illum? Ille certe pater fa¬milias, scilicet Christus, de quo loquitur evange¬lium. Sic enim dicit supra 13o capitulo Iesus se patrem familias; nam non est habens thesaurum divitiarum, de cuius plenitudine omnes accipi¬mus nisi ipse. Ipse enim quia verbum Dei, est pascentia interioris hominis, quia «non in solo pane vivit homo», sed et in omni verbo et ce¬tera. Homo exterior in pane corporali, interior in verbo Dei, scilicet pane spirituali. Unde Iesus est dominus vineae secundum hoc quia Filius Dei, et «vitis vera» secundum hoc quia Filius homi¬nis, et similiter secundum hoc procurator domus hic nominatur, quia in domo Dei Patris omnia procurat et iudicat. Hinc distribuit verbum, ita in cena se distribuit. Sed quid est denarius? Est complicatio nu¬meri, ponderis et mensurae; nam valor eius om¬nia numerabilia, ponderabilia et mensurabilia in se habet virtualiter, et Deus, qui in numero, pondere et mensura omnia creat, per 223va ipsum denarium, scilicet verbum et imaginem suam, omnia creat. Cuius denarii veritas cognoscitur ex imagine regis. Christus, qui verbum Dei, est ima¬go Patris regis omnium. In hoc scimus, quod est verus denarius et vivus, quia gestat veram et vi¬vam Patris imaginem sicut filius patris. Et valet hic denarius totam Patris hereditatem, immo est ipsa hereditas. Dat denarius ille se ipsum suis fidelibus, quia ipse est merces magna fidelitatis omnium fide¬lium. Sic enim verbum Dei aiebat ad fidelium patrem Abraham: ‹Ero merces tua magna.› Emit fidelis per hunc denarium a Deo Patre regnum. Christus est mediator seu medium commuta¬tionis. Vide quid consequitur: habens hunc de¬narium ad offerendum certe fontem vitae, quae est omnis possessio creatoris, invitat propheta ‹omnes sitientes ad aquas›, scilicet illas fontis vi¬tae, ut ‹veniant et emant vinum et lac›, scilicet omne quod appetitur per sitientem. Si emi de¬bet, oportet quod iusto pretio ematur; nec est pretium aliud iustum quam ille denarius, per quem solvuntur omnia debita, quae Deo et pro¬ximo debentur; nam denarius ille valet Deum et proximum. Sed diceres: quomodo habeo denarium il¬lum? Dico: uti evangelium docet, scilicet ut of¬feras fidele servitium tuum illi et paratus sis om¬ni tempore, quando te vocaverit sive in mane sive in vespere aetatis tuae. Et considera, quomodo illi qui ex conventio¬ne serviunt, recipiunt mercedem suam; sed oportet quod illi pacta strictissime servent. Alii serviunt, sed non est conventio de quota, sed de eo quod iustum fuerit promissio. Tertio serviunt novissimi et rarissimi, neque ex pacto, quod certam quotam reportent aut quod habebunt, quod erit iustum, sed confidunt tantum de bonitate eius, cui serviunt. Et illi sunt veri Christiani; nam veteres per contractum et pacta et foedera Deo serviebant, et fuit conventio, quod Deus daret eis huius mundi paradisum, scilicet ‹terram lacte et melle› manantem. Alii post hoc ex promissione servie¬bant, quod Deus daret retributionem, uti ait Da¬vid propheta ‹se inclinasse cor ad faciendum iu¬stificationes seu mandata Dei propter retributio¬nem›. «Novissimi» autem serviunt tantum in gra¬tia optimi confidentes et ideo non recipiunt illi mercedem ex pacto propter meritum, sed ex fi¬delitate 223vb atque confidentia remunerantur. Sic igi¬tur quasi novissimi serviamus et de parvo labore reportabimus, quod erimus primi. Nam qui fi¬delior primo remuneratur? Fideles enim, et si videantur novissimi, sunt primi. Puta dicit fidelis: Domine, nolo pacisci te¬cum, quia sum servus inutilis, miser miserrimus qui per omne servitium meum non mereor inter servos tuos ultimus esse. Patiaris tantum me esse qualemcumque servulum tuum et novissimum omnium; nam fidelem, licet inutilem, me exhi¬bebo tibi qui es ipsa pietas, misericordia et gratia. Servire cupio certus, quod misericordia tua su¬perexaltat iudicium. Non poteris nisi gratiosis¬simus esse illis, quos in toto corde fideles et te diligentes ceperis. Ecce talis qui se novissimum servulorum cognoscit et non se reputat dignum ut quidquam assequatur, est tamen fidelis. Et in hoc neminem sibi praefert et stat in foro, scilicet ubi se ad labores voluntarios offerentes reperi¬untur et perseveranter exspectant, ut vocetur et iussis domini pareat quocumque voluerit domi¬nus. Ille est primus, et quia Christus novissimus omnium novissimorum tamquam «vermis et non homo» fuit, ideo omnium primus; cuius no¬vissimi formam gestantes ideo erunt ubi ipse. Dicit textus paucos electos. Illi novissimi qui erant primi, fuerunt ante mundi constitutionem electi. Ideo etsi videantur «novissimi», sunt ta¬men primi quia electi, et remuneratio quae et mansio vocatur, eis ab origine mundi parata non occupabitur per eos, qui citius de hoc mundo egrediuntur. Diceres: Cur dicitur in textu conventionem factam de denario diurno? Dicitur diurno et in singulari, et postea sub¬iungitur, quomodo singuli receperunt denarios. Diurno dicitur, quia est merces diei, scilicet ope¬rum, quae in die fiunt. Fulgidus et lucidus atque diurnus denarius est verbum Dei, quod est ‹lux et vita› intellectus sive hominis interioris, ut Io¬hannis 1o, et in fulgore cognoscitur veritas dena¬rii, an sit ex vero argento vel auro, an sit ex argento scientiae vel auro caelesti sapidae sapi¬entiae. Singuli autem recipiunt, quando fit dis¬tributio unius denarii diurni, sicut singuli unum panem intellectualem 224ra seu verbum recipiunt, quando distribuitur et praedicatur. Diceres: Quia verbum unum per Filium ho¬minis hominibus distribuitur, erit igitur una om¬nium vita, qui verbum unum quod est et vita, recipiunt. Fateor omnes recipere eandem vitam, sicut recipiunt plures eandem artem seu scientiam. Dicimus enim, quando narratur aliquem scire artem aliquam, quomodo alius eandem etiam sciat, licet forte minus perfecte. Ita una ars est in pluribus, sed varie, pari modo una vivificans sa¬pientia in pluribus, sed diversimode secundum variam eius receptionem. Adhuc diceres: Cur dicit ad unum: «Tolle quod tuum est et vade»? Ideo quia ille unus fuit nequam, et pro laboribus suis recepit in hoc mundo mercedem suam, sicut vani gloriam in mundo quaerentes ex bono opere. Illud vero quod talis habet, et suum particulare desiderium temporale, quod recipit in recompensam. Ideo aiebat pater familias, quod iret, quia cum esset nequam et nequaquam heres qui in domo manet in aeternum, iussit eum abire. Et ita considera quomodo plures murmura¬bant concitatione illius unius mali. Sed solum ille malus iubetur abire. Nam concitata aliorum murmuratio venit ex inductione et non ex pro¬pria malitia seu invidia, sed ille unus invidia mo¬tus, quod alii tantum reportarunt, murmurabat. Isti autem concitati non ex invidia, sed quia li¬benter plus habuissent. Hoc appetere non trans¬ivit usque in aversionem a deo quasi iniuste age¬ret. Ideo volens eos distributor a seductione unius liberare produxit conventionem, quam, quia servavit, non poterant conqueri quasi de iniusto distributore, sed cessabat murmuratio omnium usque ad unum malum. Diceres: Quae est ratio, quod novissimi as¬secuti sunt tantam gratiam ex parvo labore? Di¬co: Quia fides per dilectionem operatur. Ipsi fi¬deles et confidentes de bonitate hoc quod parvo tempore fecerunt, cum magna dilectione fece¬runt. Ideo haec intensitas caloris caritatis pon¬derosior fuit extensitate aliorum, sicut aurum plus ponderat quam cuprum et modicum auri plus quam multum de palea. Nam qui labora¬runt propter constitutam mercedem aut pro¬missionem non 224rb ex dilectione ad dominum, sed propter constitutam mercedem laborarunt in illa finem ponentes. Fideles autem usque ad mortem omnia propter dominum agunt, qui est ipsa bonitas et caritas, a quo recipiunt talem mercedem quam diligentes caritatem recipiunt, quae non est nisi caritas. Qui enim caritatem diligit, ille nullam aliam remunerationem ex¬spectat. Nam in dilectione caritas est remune¬ratio, et diligens est fidelis ei, scilicet caritati cui servit, et omnia quae operatur per dilectionem operatur. Cur ait: «Volo autem illi novissimo dare sicut et tibi»? Ideo quia ipse dare potest uni, quod suum est ex iustitia, et alteri, quod voluerit ex dilectione, diligentibus caritas dat seipsam, quia vult diligi et nihil aliud, ideo se dat diligentibus. Adhuc diceres forte: Cur ait: «Sic erunt primi novissimi et novissimi primi»? Dico: Exaltatio coincidit cum humilitate ut in Christo. Quia se humiliavit usque ad turpissi¬mam mortem, ideo fuit super omnes exaltatus. In humilitate exaltatio, in morte resurrectio, et hoc sic erit, quia caritas praecurrit et recepit bra¬vium; licet multi prius inceperint cursum, ipsa tamen habet motum vivum fidelem et perseve¬rantem, qui non fatigatur, sed continue augetur. Haec sic nunc dicta sint. Aldobrandinus vineam exponit paeniten¬tiam, quae licet aspera appareat exterius, intus tamen habet iocundum fructum. Denarium dicit regnum caelorum. In denario est impressio maiestatis, sic impressio creatoris in sanctis. Sicut non apparet in accensis carbo¬nibus nisi ignis et in coloratis pannis non nisi color, ita in sanctis non nisi Deus. Secundo: in denario est omnium necessario¬rum ad vitam virtualis comprehensio, quia valet omnia et eius medio habentur, sic in Deo, ut Tobias dicebat: «Omnia in te» solo. Item in denario est praesignatio aeternitatis. Se¬cundum Augustinum denarius est vita aeterna, in qua sancti diversimode fulgebunt. Habent ta¬men omnes eundem denarium propter vitae inter¬minabilitatem, diversimode propter meritorum di¬versitatem. Quae diversitas ex amore procedit, quia qui plus amat, plus habebit. Ibi erit circulatio: ex amore gustabit et ex gustu plus in amore 224va fervebit; «qui edunt me adhuc esurient.» Item novit sollicitudinem studii, ut lucraren¬tur regnum, quia in omni aetate mundi et ho¬minis exit conducere laboratores. Hanc autem sollicitudinem facit Pater noster caelestis de no¬bis, quia sumus sua creatura, suum opus ad eius similitudinem facti. Amor facit sollicitum, quia est ut ignis non quiescens. Diligit nos Deus ut pater, et Christus ut frater, qui necessariam na¬turam assumpsit. Item exponit diem pro vita ista, in qua pos¬sumus mereri denarium, noctem pro morte, ubi cessat opus meritorium. Ponderat in alio ser¬mone, quomodo non vocantur nisi qui labora¬runt. Item quod in operibus Dei plus apparet misericordia quam iustitia, quia omne agens agit secundum formam. Sicut cultellus qui pro ma¬teria habet ferrum pro forma acutiem et agit secundum acutiem, sic Deus agit secundum mi¬sericordiam, quia ei proprium est misereri. Mi¬sericordia igitur est quasi formale in Deo, quia proprium actum per ipsam facit. Sic ostendit in remuneratione se iustum et misericordem, plus tamen misericordem.