PARS PRIMA 147va «Missus est Gabriel angelus a Deo in civita¬tem Galilaeae cui nomen Nazareth ad virginem desponsatam viro» etc. Tangamus nunc de desponsatione animae. Dicebat Paulus sacramentum matrimonii ma¬gnum in Christo et in ecclesia, ad Ephesios 5, quemadmodum inter Platonem et platonicos est magna coniunctio. Nam veri platonici patrem et matrem et omnia huius mundi deseruerunt et secuti sunt magistrum, quia ipsum pro vero phi¬losopho coluerunt, cuius 147vb doctrina quasi pabu¬lum intellectuale avide semper receperunt, ut fie¬rent sibi aequales. Unde ad hoc, ut proficerent, omnia eius praecepta tanto accuratius servave¬runt quanto ferventius ad perfectam sapientiam aspirarunt. Desponsatio enim quaedam est inter scholam seu congregationem discipulorum et magistrum, ubi foedus in quibusdam praeceptis solidatur. Sic de Christo et christianis intellige dictum Pauli. Nam ipse est caput et magister illuminans omnem hominem ad eum venientem, sic quod quicumque recipit verbum eius et custodit, pro¬ficiendo ad aequalitatem eius perveniet, qui est aequalis creatori omnium Patri nostro caelesti. Perveniet enim omnis spiritus rationalis per apprehensionem sapientiae aeternae et immar¬cessibilis, quae solum habitat immortalitatem et vitam praestat et laetitiam sempiternam, ad supremam felicitatem. Est autem ecclesia consideranda quasi unum corpus habens animam unam et spiritum unum. Anima vero consideranda, in qua est spiritus sapientiae, quasi corpus hominis in ha¬bitudine ad animam suam. Sicut enim est anima una in homine, quae se expandit per totum cor¬pus et aliter recipitur in qualibet parte corporis, sic spiritus sapientiae se expandit per rationa¬lem animam ecclesiae, quam illuminat, per omnes partes, ut sic dicam, sed aliter et aliter recipitur. Unde spiritus Iesu, qui per verbum mittitur in animam ecclesiae, unit multas in unitatem vi¬tae divinae, sicut anima unit multa membra cor¬poris in unitatem vitae sensibilis, et extensio eius est unio. Aliter autem capitur spiritus vitae di¬vinae seu aeternae sapientiae per verbum Dei in anima Petri, aliter in anima Pauli, et ita de sin¬gulis. Quas tamen omnes in se unit, ut sint omnes animae in ipso spiritu Christi una, sicut omnes animae discipulorum Platonis in doctrina platonica uniuntur, ut sint platonicae, licet aliter ipsam capiat anima Menonis, aliter anima Cri¬tonis aut alter discipulus eius. Unde in matrimoniali desponsatione est sa¬cramentum magnum Christi et ecclesiae, Christi sponsi et ecclesiae sponsae. Iohannis 3: «Qui habet sponsam, sponsus est.» Et Apocalypsis ⌈12⌉: ‹Et vidi civitatem› etc. ‹quasi sponsam› etc. Et 21: «Veni, ostendam tibi sponsam». Sed eccle¬sia est virgo pariter et sponsa, virgo scilicet casta tenens fidem 148ra seu fidelitatem sponsi. «Simile enim est regnum caelorum decem virginibus.» Et Apocalypsis 14: «Hi sunt, qui cum mulieribus coinquinati non sunt, virgines enim sunt» etc. Et Paulus ait: «Despondi vos uni viro virginem ca¬stam exhibere Christo.» Unde sacramentum Christi et ecclesiae ma¬ximum est in desponsatione Ioseph et Mariae. Dicit enim textus angelum missum «ad virginem desponsatam viro, cui nomen Ioseph, et nomen virginis Maria». Nam Maria virgo, ex qua Pater de caelis obumbratione Sancti Spiritus voluit Christum nasci, rectissime figurat ecclesiam sponsam, ex qua voluntate Dei sive obumbratio¬ne Spiritus Sancti nascitur Christus sive corpus mysticum eius. Et attende quo modo unus est sponsus Filius Dei, qui spiritus est. Deus enim spiritus est, ha¬bens se ut internum verbum, in quo intellectus resplendet sicut lux in splendore sive facies in immaculato speculo, in quo in summa aequali¬tate quasi figura perfectissima substantiae eius relucet. In quo verbo intellectus est intelligens. Nisi enim intellectus de se generaret verbum seu conceptum sui ipsius, non esset actu intelligens se ipsum esse intellectum. Unde quando intellectus se ipsum assimilat, tunc ex ipso et assimilatione seu aequalitate eius procedit intelligere amorosissimum. Omne intel¬ligere est amorosum. Nam sicut oculus naturaliter inclinatur ad videre, ita intellectus ad intelligere et omnis virtus ad operationem. Sed finis est in prima causa. Nam scire propter quid est quies intellectus. Sed intellectus, qui est creator, est et ratio rerum. Unde non quiescit intellec¬tus, nisi ad Deum, qui est causa prima, perveniat. Videre igitur Deum est certitudo intellectualis apprehensionis omnis scibilis, quare felicitas intel¬lectus. Deus autem cum sit purus intellectus, est ipsa felicitas, cum nihil melius eo cogitari pos¬sit. Quare de se generat verbum, ut procedat intelligere, sine quo non potest felix dici. Intellectus creator omnipotens est, verbum eius est virtus seu ars omnipotentis intellectus, et dicitur sapientia illa ars seu scientia. Unde omnis intellectus suam virtutem in arte seu scientia, quam ex se ipso generat, ostendit. Nobilis et¬enim intellectus ex sua inventione artem seu sci¬entiam generat, miser utitur inventis. 148rb Et quando nobilis intellectus generat nobilem conceptum seu artem, tunc amplectitur amoroso intelligere se ipsum. Quaerit enim se ipsum intelligere; et hoc tunc melius fit, quando super se ipsum re¬flectitur in illo intelligere sic ex se et propria inventione procedente. Sed non pervenit ad quietem omnis intellectus, nisi causam sui ipsius apprehendat, quae Deus est. Solus igitur Deus est, qui semper est felix et omnibus intellectua¬libus naturis praestat quietem et felicitatem. Nullus est creatus intellectus, qui possit ex se generare verbum seu conceptum potentiae suae, cum potentia sua non sit umquam penitus in actu. Semper enim plus et plus potest intelligere quam intelligat. Non est igitur verbum eius ae¬quale potentiae. Quare non est consubstantiale. Substantia enim non recipit magis nec minus. Sicut verbum nostrum potest esse aequalius principio suo intellectuali et clarius et nobilius. Solum verbum Dei Patris est aequale necessario, immo ipsa aequalitas, alias non procederet per¬fectissimum intelligere et Deus non intelligeret se ipsum perfectissime. Ita nec Deus foret. Solus Deus se ipsum per se ipsum in se ipso perfectissime intelligit. Omnes intelligentiae non in se sed in Deo ut in causa se intelligunt. Est igitur ars omnipotentiae Patris verbum seu sapi¬entia, quae est spiritus, quae se intellectuali crea¬turae ostendere satagit, ut cognoscatur. Sapientia lux est, quae non vult sub modio sed supra can¬delabrum ad illuminationem intrantium regnum pacis constitui. Quaerit igitur animam rationa¬lem, in quam se transferat. Et quia non potest eius multiplicitas seu infinitas capi in aliqua, ideo multas creat animas, ut in multis melius suam infinitatem ostendere possit. Et quia spiritus est, qui nulla clauditur sive terminari potest creatura, ideo una in se manens sibi innumerabiles de¬sponsat animas rationales. Sed sola una anima Christi, qui unctus est prae consortibus suis, illi sapientiae in supremo gradu unionis est unita. Habitat enim ipsa divi¬nitas seu sapientia in ipsa non participative sed in plenitudine. Quae plenitudo est ut substantia seu corporalis mensura, quae in se omnes in¬cludit, scilicet longitudinem, latitudinem, altitu¬dinem et profunditatem. In omnibus 148va autem aliis animabus unitur se¬cundum participationem vigoris. Nam in una habitat secundum scientiam prophetiae, in alia secundum scientiam linguarum, in alia secun¬dum scientiam discretionis spirituum, in alia se¬cundum scientiam operationis miraculorum, et ita de reliquis gratiis; sed secundum plenitudi¬nem gratiae in Christo, ita quod omnis partici¬patio recipitur ex illa plenitudine. Scientia igitur in Christo est scientia omni¬potentiae, quia incontracta et ab omni defectu et terminatione absoluta. Nam in Christo «sunt omnes thesauri sapientiae et scientiae abscondi¬ti», ut ait Apostolus ad Colossenses 2. Inquan¬tum igitur anima rationalis participat de aeterna sapientia, intantum est ei unita. Quae quidem unio foedus seu desponsatio dicitur. Nam sapi¬entia secundum dispositionem seu capacitatem animae se sua luce, quae est eius bonitas, im¬mittit et deliciatur, ut fructificet, quasi semen divinum. Quare in Christo est unio divinae sa¬pientiae indissolubilis et foedus perpetuum et in¬separabile matrimonium, quia divinitas est ab humanitate inseparabilis. Exprimit Paulus gradus desponsationis pri¬mae ad Corinthios 11, quoniam est mulieris et viri, est viri et Christi, est Christi et Dei. Caput mulieris vir; caput viri Christus; caput Christi Deus. Est autem desponsatio mulieris et viri sic¬ut animae et corporis. Est desponsatio viri et Christi sicut animae et intelligentiae motricis. Est desponsatio Christi et Dei sicut intelligentiae et verbi Dei ipsam moventis. Sicut uxor subesse debet capiti suo viro, a quo debet moveri, sic sensus debet subesse rationi uti capiti suo, a quo debet moveri. Et sicut sensus subesse debet ra¬tioni, sic ratio intelligentiae, uti ratio discipuli movetur per intelligentiam magistri, ut fiat intel¬ligens. Caput autem ecclesiae seu scholae rationis est magister unus, scilicet Christus, qui influit spiri¬tum in rationem credentium, qui spiritus est ut fons aquae vivae, ut ipse ait. Nullus alius magi¬ster reperitur, qui de suo spiritu vivificante com¬municet credentibus, nisi Christus, caput autem Christi Deus. Nam anima eius intelligens subest verbo Dei Patris seu sapientiae eius, sub quo verbo movetur, sicut apostolus vel missus mo¬vetur voluntate mittentis, cuius verba non sunt sua, sed eius, qui misit eum, 148vb sicut Christus de se saepius testatus est, quo modo verba sua non sint sua sed eius, qui misit eum, et quod a se ipso non loquatur, sed quod Pater in eo manens faciat opera. Sicut et Paulus aiebat: «An experi¬mentum eius quaeritis, qui loquitur in me Chri¬stus?» Loquitur vir in muliere, quae non habet propriam voluntatem, sed oboedit capiti. Loqui¬tur Christus in viris seu rectoribus ecclesiae, quia eorum caput Christus, cui oboediunt. Loquitur in Christo Pater de caelis, cui Christus usque ad mortem oboedivit. Unde in quo non est nisi voluntas Dei, ille est christiformis, uti ait: «Qui fecerit voluntatem Patris mei, hic meus frater et soror est». Sed doctrina Christi est eius, qui misit eum, scilicet Patris, ut ipse fatetur. Igitur qui tenet doctrinam Christi, ille facit voluntatem Patris. Anima igitur Christi non movetur nisi volun¬tate Dei, quae ex verbo Dei procedit. Defert enim verbum imperantis voluntatem secum. Et anima Christi est sponsa castissima, fidelissima, oboedientissima et dilectissima, cui sponsus omnes thesauros sapientiae et scientiae donavit, quia dilexit eam nimis. Sunt LX reginae, LXXX concubinae et ado¬lescentiae innumerabiles regis Salomonis seu sa¬pientiae, sed una est columba perfecta et electa, Canticorum 6. Et multae filiae congregaverunt divitias, sed illa sola supergressa est universas, quae in se collegit thesaurum omnium divitia¬rum. Salomon, qui a iuventute sua dilexit sapien¬tiam, et factus fuit formae illius amator, in Can¬ticis Canticorum laudes sapientiae depingit per sensibilia, quae pulchra et amabilia fuerunt. Arbitremur igitur sapientiam nominari Salo¬monem, quae amat animas adolescentularum communi et mitiali amore, et sunt innumerabi¬les, quae communi amore amantur quasi ut grammatici sapientiae studium inchoantes; dein¬de particulariori amore amat concubinas in de¬terminato numero, et sunt proficientes animae, quasi studentes in dialectica. Sunt deinde ut reginae honoratae adhuc in contractiori nu¬mero tamquam perfectae in studio philosophi¬ae. Sed est una columba, quae est ut vera theologia. Adolescentulae serviunt concubinis, concubinae obsequuntur reginis, reginae vene¬rantur et laudant unam columbam electam. Satis nunc sit tetigisse de desponsatione sapien¬tiae et animae Iesu. PARS SECUNDA Nunc subiungamus quo modo 149ra in ventre sanctae virginis seu in templo sancto hic contrac¬tus hodie factus est. Solemne enim matrimoni¬um in facie ecclesiae contrahitur. Desponsatio illa in Maria viro desponsata facta est modo quo narrat evangelium. Nam ex desponsatione virgi¬nis desponsatae cum Deo Patre partus Dei et ho¬minis Christus ortum hodie recepit. Misit Deus Gabrielem angelum paranymphum ad virginem Mariam, quae iuvenis placuit altissimo, ad ineun¬dum foedus desponsationis cum ipsa, quod per consensum contrahitur, et postquam annuit Vir¬go, conceptus est filius Dei et hominis. Per ordinem autem attendendum Deum eligere et prius diligere, sicut et Filius eius Iesus ait ad apostolos: «Non vos me elegistis, sed ego elegi vos», et Iohannes in canonica ait ipsum nos pri¬us dilexisse. Et hanc suam voluntatem electionis insinuat per angelum seu nuntium sive inspiratio¬nem seu internam locutionem, ut propheta dice¬bat: «Audiam quid in me loquatur Dominus». Deinde anima libera potest aurem praebere, ut ‹in auditu auris oboediat›, aut respuere, sicut illa, quae «noluit intelligere, ut bene ageret». Et quando se indignam putat tanto commercio ex humilitate, tunc non cessat sollicitare et tollere difficultates. Respicit enim humilitatem ancillae recusantis et se conubio indignam aestimantis, et quanto se magis in hoc humiliat fugiendo, tanto ut magis dignam persequitur. Si vero ex elatione spernit nuntium, deseritur. Maria autem anima humilis modum humiliter difficultabat non con¬sensum, sed fide sublata est omnis difficultas, scilicet ut circa modum non haesitaret sed cre¬deret et consentiret. Reliquum esset Dei, apud quem voluntas est potentia. Omnis anima rationalis quasi virgo pulchra a sapientia Dei creata est, ut in ipsa sapientia de¬licietur, sicut figura in Adam, de cuius costa virili virago sumpta, ut Adam per semen vitae in ipsa fructificaret. Unde se sapientia habet ad rationa¬lem animam quasi Adam ad Evam, posito quod Adam in similitudine virilitatis viraginem creas¬set. Nam non fuit Eva, nisi ut Adam ad imaginem et similitudinem suam in ipsa gene¬raret filios et filias. Sic sapientia non creavit ra¬tionales animas, nisi ut in ipsis generetur fructus ad imaginem et similitudinem 149rb eius. Et dicuntur fructus filii et filiae Dei, qui ex sapientia in ani¬ma rationali generantur. Sed antequam Adam in Eva semen vitae proiceret per sui participationem, praecessit ma¬trimonium sive foedus unitatis, quod in rationali creatura omnem fructum vitae praecedit. Et haec unio est, quando voluntas Evae se subicit imperio Adae viri. Tunc signo amoris signatur anima, ut ait Agnes. «Anulo suo subaravit me Dominus,» «ut nullum amatorem admittam praeter ipsum.» Sic in Maria reperimus despon¬sationem, quia fuit «plena gratia». Fuit virgo gra¬vida, quae virum alium non cognovit quam De¬um, qui fuit secum. Iam sanctissima anima Ma¬riae sapientiae desponsata gravida fuit, antequam conveniret et de Iesu gravidaretur, antequam conveniret cum Patre caelesti medio Gabrielis paranymphi et consensum daret per verba: «Ecce ancilla Domini, fiat mihi secundum ver¬bum tuum». Neque alius fuit sponsus animae suae quam filius uteri sui. Nam sapientia, quae desponsa¬verat animam eius rationalem, ut in ea ad ima¬ginem et similitudinem suam fructificaret, fuit in ipsa incarnata. Dico “ut fructificaret”, hoc est animam rationalem in eius similitudinem erige¬ret. Sicut creator de terra in sui similitudinem erexit Adam «et inspiravit in faciem eius spira¬culum vitae», sic sapientia rationalem animam quasi potentiam adhuc vacuam et tenebrosam atque ignorantem erigit in sui similitudinem de potentia in actum, ut sit intelligens et deiformis. Et pro complemento perfectionis infundit sibi spiritum, ut sit in spiritum vivum vita conformi sapientiae, quae est vita immarcessibilis. Unde attende per ordinem, quo modo Moy¬ses primo narrat terram creatam, deinde de limo sive subtiliori eius parte Deum fecisse hominem ad similitudinem sui, deinde inspirasse in faciem eius spiraculum vitae. Haec in Maria per ordi¬nem reperimus in evangelio, cuius anima ratio¬nalis quasi ‹terra fructifera› creata est prius, de¬inde singulari foedere amoris sapientia creatrix amplexa est hanc suam creaturam sibi humiliter oboedientem quasi limus terrae oboedit figulo; ex limo sive subtiliori parte eius, quae est ut spi¬ritus, formavit sapientia imaginem suam et «in¬spiravit in faciem» imaginis «spiraculum 149va vitae», et fuit haec imago viva vita divina et perfecta. Et hoc dicebat angelus, quando aiebat: «Ave gratia plena, Dominus tecum». Eo quidem modo in omni sancta anima ge¬neratur filius ad imaginem creatricis sapientiae. Et quia haec sapientia creatrix Deus est, tunc omnis spiritus rationalis transit hac generatione, quae est denuo nasci seu renasci, in filiationem Dei; quae renascentia vocatur Christus. Sicut enim prius natus transfertur de humili loco in altitudinem, ut sit Christus seu rex unctus prae consortibus suis, seu sicut terra prius creata le¬gitur translata per renascentiam in hominem vi¬vum, sic nascitur in omni anima Christus. Nec est aliud Christum in nobis formari, prout Paulus dicit: «Donec in vobis formetur Christus», quam animam denuo nasci, ut sit viva vita divina, quando scilicet non movetur delec¬tatione aliqua quam ut adimpleat voluntatem Dei. Delectabilis motus est vivere anima, quae delectatur in lege Domini die ac nocte. Illa non in se sed in Deo est, qui in ea vivit, loquitur et movetur, in quo plus quam in omnibus divitiis delectatur. Et dicit: «Ecce ancilla Domini», in qua non fit nisi verbum Domini, quod ipsam movet, ad quod semper respicit, in cuius mani¬bus sunt oculi eius, quia nihil proprium tenuit, omnia eius potestati subiecit. Cognoscitur autem ex praecursore adventus verbi Dei, et dum audit nuntium, turbatur. Nam annuntiat sibi inaudita et adeo bona, quod ob¬stupescit. Si enim veniret nuntius, qui filiae pau¬perrimi rustici nuntiaret quo modo rex ipsam desponsare vellet et ex ea heredem universorum suscitare, utique turbaretur valde, quia non pos¬set ex improportione possibilitatem comprehen¬dere. Unde nuntius confortat: «Invenisti gratiam apud Dominum. Ecce concipies in utero, et pa¬ries filium, et vocabis nomen eius Iesum. Hic erit magnus, et filius altissimi vocabitur». Sic di¬cit angelus volens tollere stupidam turbationem ex disproportione, quia non ex merito seu no¬bilitate animae eveniet desponsatio, sed ex vo¬luntate et mera gratia Dei sponsi. Et ob hoc Filius ipsius, cuius gratia haec fiunt, et heredita¬bit regnum Patris sine fine. Adhuc fluctuans anima in tantis promissis inquirit: 149vb «Quo modo fiet istud, quoniam virum non cognosco?» Ac si diceret: Ego cum sum Deo fidelis et casta atque continens, virum non cognosco, a quo in utero concipere debeo filium altissimi, cum conceptus sine viro non sit pos¬sibilis. Respondet paranymphus: Ita est, quod sine sponso non concipitur filius. Sed quia iste filius est spiritualis, ideo Deus Pater virtute sua, quae est sapientia aeterna, amplectitur zelosam animam, et «superveniet Spiritus Sanctus» in ani¬mam, qui omnia operabitur. Et ideo cum Spiri¬tus Sanctus haec efficiat, erit id ipsum «sanctum, quod nascetur, et vocabitur Filius Dei». Et exemplo Elisabeth, quae sterilis erat et de gratia Dei facta est gravida, probatur gratiam impos¬sibilitatem naturae supplere, quoniam «apud Deum non est impossibile omne verbum». Postquam anima sic instructa est, quod im¬possibilitas et disproportio tolluntur fide indubia seu vero consensu, quoniam promittens est ve¬rax et omnipotens, tunc se subicit humiliter gra¬tiae, et fide impossibilitas tollitur, et consentiens dicit: «Ecce ancilla Domini, fiat mihi secundum verbum tuum». Optat nunc summo desiderio perfici quod visum fuit impossibile. Et nota, quia tota trinitas concurrit in hac gratiosa renascentia, scilicet altissimus et eius virtus et Spiritus Sanctus. Altissimus mittit vir¬tutem suam, quae est virtus seu ars omnipoten¬tiae, verbum, logos seu sapientia, ut desponset seu obumbret animam. Et Spiritus Sanctus «om¬nia suaviter disponit». Pater per virtutem virili¬tatis suae, quae dicitur Filius eius, omnia, quae Patris sunt, ut heres habens, multos coheredes per gratiam hoc modo acquirit. Filius Patri ac¬quirit heredes, qui sint eius coheredes. Et quia Filius heres, omnia dat Pater in sua potestate, et de his Filius efficit coheredes, quia dat eis vitam aeternam, ut Iohannis 17. Hoc est igitur regnum Dei. Verbum igitur, quod illuminat omnem ho¬minem, illuminavit Mariam, quae interpretatur turris lucida, ita quod nulla creatura ut turris, quae in caelum elevatur, adeo plena luce sapien¬tiae fuit sicut ipsa. «Caro factum est» in ipsa tamquam in sacrario fecundissimo. Unde ipsa visa est in magno signo, quod in caelo apparuit, ut mulier amicta sole habens sub pedibus eius lunam et coronam in capite stellarum duodecim, quasi mulier caelestis supra omnem lunarem in¬stabilitatem elevata, amicta 150ra luce solis iustitiae, coronata duodecim stellis seu stellaribus, caeli signis zodiaci, sub quibus omnes planetae seu septem spiritus influentes omnem vitalem influ¬entiam moventur. Ipsa autem qualis sit, hoc evangelium ostendit, quia talis, quae meruit esse mater Dei. Et haec sufficiant.