Cod. Vat. Lat. 1245 fol.34vb «Mitto angelum meum ante faciem tuam, qui praeparabit viam tuam ante te». Matthaei 11., Malachiae 3o et in currenti dominica. Locutus est Jesus ista verba de Johanne. Et attende, quo modo propheta dixit: «ante faciem Domini», et Christus exponit: «Do¬mini», scilicet: «tuam». Exponit Lyra «faciem Domini» Dei esse Christum, quia est «notitia» Patris. Potest etiam applicari thema ad festum sancti Thomae. Nam Christus dicebat aposto¬lis de recessu eius ab eis, et quo modo iret «parare locum» pro eis, et tunc reverteretur et reciperet eos etc. Thomas vero dubitabat de via, per quam ipsi ire deberent. Respondit Christus Thomae: «Ego sum via, veritas et vita. Nemo venit ad Patrem nisi per me. Si cognovissetis me» etc. (Joh. 14o). In quibus verbis constat Christum redire ad nos pariter et «parare locum». Dicit enim alibi: «Vado, et venio». Recedit, ut ‹paret lo¬cum›, et revertitur simul. Recedere sensibiliter est accedere intellec¬tualiter. Unde apostoli illi adventui ‹pararunt viam›. ‹Paratur autem via› per angelum, ‹cuius officium est ‘purgare, illuminare et perficere’›. Sicut pictor intendens pingere imaginem re¬gis in pariete, purgat parietem, illuminat seu dealbat, deinde perficit intentum. Sic sanctus Thomas in India fecit. In suis sermonibus persuasit, ‹quod verbum Dei liben¬ter audirent, quia comparavit collyrio, po¬tioni, emplastro et cibo›, ut in Historia Lombardica. Habuimus medio sancti Thomae firmitatem, etiam modo, quo sensibilis esse potuit, resur¬rectionis Christi, ut in evangelio, et doctrinam Christum esse veritatem etc., ut supra. Primo igitur et breviter de Thoma, cuius fe¬stum agitur, verba thematis exponantur. Secundo de sancto Johanne, qui «venit in testimonium» etc. Et praemittatur evangelium et casus, quo modo Johannes, postquam baptizavit Chri¬stum, circa pascha fuit incarceratus et per an¬num stetit in carceribus. Et quando captus fuit, de miraculis Christi nihil adhuc famabatur. Nam praeter conver¬sionem aquae in vinum nullum reperitur mira¬culum factum per eum ex evangelio. Sed post¬quam Jesus resuscitavit filium unicum viduae, facta fuit maxima fama Cod. Vat. Lat. 1245 fol.35ra de eo, et Johannes non fuit certus, an Jesus esset ille, qui mira¬cula faciebat, quem baptizabat. Ideo misit ad ipsum, et unus ex duobus fuit Andreas, ut Jordanus dicit. Nota mirabilem quaestionem: «Tu es, qui venturus es, an alium exspectamus»? Christus dicit alibi: ‹Antequam Abraham esset, ego sum›. Solus igitur unus est, qui ‹est et ventu¬rus est›. Semper Christus est, natus est et «na¬tus ante saecula» fuit nasciturus de Virgine. Omnes prophetae clamaverunt aliquem esse «in sinu Patris», qui de caelo mitti exspectaba¬tur. Interrogavit igitur Johannes per discipu¬los, an ipse ille foret, qui exspectabatur, vel alius adhuc exspectari deberet. Considera bene brevissimam quaestionem et profundissimam: ‹Qui venturus est›, non est; et tamen unus est, in cuius esse praesens et fu¬turum coincidit. Quod enim unus sit nobis¬cum de praesenti, et sit ad nos etiam idem ipse venturus, hoc nisi ultra coincidentiam vi¬deri nequit. Dubium est, cur dicat: «an alium exspecta¬mus?», postquam scivit Christum, quem bapti¬zabat, venisse. Oportet igitur, quod intellega¬mus sic: scilicet quod «alium» referatur ad Je¬sum baptizatum, qui exspectabatur in opera¬tione miraculorum. Nam Johannes scivit Chri¬stum, quem baptizabat, miracula facturum, prout Lucae quarto testatur Christus prophe¬tam sic de eo scripsisse. Unde potest sic intellegi: «Tu es», scilicet Jesus, «qui venturus es», scilicet Salvator sal¬vans caecos etc., «an alium exspectamus» a te, qui sit ille? Sed Hieronymus et alii aliter exponunt, ut in Jordano. Nota, quo modo verba thematis indicant Christum maximum, quia Johannes eius prae¬cursor. Item nota, quo modo Johannes, qui fuit praecursor, fuit nobilis summi sacerdotis filius per angelum in die propitiationis annuntiatus.