SERMO XVII Gloria in excelsis Deo 25r «Gloria» etc. Est secundo principaliter videndum de aeterni Verbi Dei temporali nativitate. Et circa hoc duo videnda sunt, scilicet causa incarnationis et modus. PARS PRIMA De causa incarnationis Circa causam primo considerandum est, quod homo a principio ad hos fines creatus est, scilicet ut Deo serviat et oboediat, secundo ut per hoc ad regnum aeternum perveniat. Et datum est homini praeceptum, ‹ne edat de ligno scientiae, alioquin morte morietur›. Pecca¬vit homo. Disputata est coram legislatore causa, et alle¬gatum est per iustitiam et veritatem contra hominem, et pro defensione misericordia et pax allegarunt. Allegatum est primo per iustitiam contra hominem, quia «Deus iudex iustus», et ita decre¬tatum, quod morte mori debeat, etc. Quare etc. Pro homine allegavit misericordia, quo modo eadem iustitia hominem creaverit ad salutem et propter debilitatem hominis legem misericordiae saepe promulgaverit semen humanum aeternum, et quod ei miserendum foret, etc. Veritas allegavit in contrarium, replicavit pax etc. Et post replicam, quae alibi habetur, allegavit pax pietatem Domini creatoris, et quod a principio multos praedestinasset et ecclesiam suam a principio ut sponsam plantasset et ipsam paradisum varie decorasset et «lignum vitae in medio» posuisset, ubi «lignum scientiae boni et mali», et «magnum sacramentum» in paradiso perpetuae unionis Adae et Evae in figura ecclesiae et Salvatoris consecrasset, et quo modo ecclesia a principio fuisset ex Adam, qui figuravit Christum, et Adam ex osse et carne, Christi ecclesia scilicet praedesti¬nata, et in hoc ‹maximo sacramento› secundum Paulum Ad Ephesios ‹filii adoptionis› et «coheredes» signati «Christi», ‹primogeniti›, veri regis et heredis aeterni, et quo modo ‹multifarie multisque modis de hoc locutus fuisset per patres prophetas› in «umbris, figuris» et «signis», et quo modo omnis Scriptura hanc solam veritatem Salvatoris, Filii et Heredis et Capitis et ‹Primogeniti omnium creaturarum› variis modis niteretur exprimere, et de graduatione concordante et harmoniaca omnium eorum, quae effluxerunt per Filium a Creatore, cuncta in ipsum referrentur quodam supermirando modo, et quod angelica et humana rationalis creatura per cunctas veritates sacras in unitate corporis pro sua extrema salvatione solum eidem uniretur secundum Ambrosium et alios. Quare ut cunctis, praesertim quieti et dilec¬tioni Dei – qua dilectione cuncta creata ita ad se ordinavit –, opus esset salutifero medico, ne cuncta illa inaniter, nulliter scripta dicerentur, quae Paulus, Ad Ephesios praesertim, exube¬rantissime explicat, consideravit sancta Trinitas allegationes istas, et ipsa aeterna Veritas misericordia et pace victa condescendit, ut cogitato modo satisfaciendi aeternae iustitiae homo, qui peccavit, liberaretur. Et quia non angelus, sed homo peccavit in Deum infinitum et aeternum in hoc, quod Deo non credidit, sed diabolo – non per credere, sed per scire aequari supremo voluit, in hoc crimine laesae maiestatis, quod in posteros damnatione originali transivit –, remedium satisfactionis in tanto delicto per finitum et terminatum homi¬nem inveniri non potuit. Lata est definitiva, ut infinitae pietatis, iustitiae, veritatis et misericordiae et pacis Domi¬nus, Creator, Verbum Dei carnem humanam assumeret, ‹descenderet de caelo›, humanitatem assumeret, satisfaceret et pacata iustitia homi¬nem reduceret ad patriam. Et huius superadmirandae unitatis ista est sanctissima sollemnitas. PARS SECUNDA Quo modo Verbum aeternum temporaliter natum sit Quae quidem nativitas quo ordine peracta sit, videamus breviter. Et sciendum, quod illa est duplex, scilicet «in virgine» et «ex virgine». De prima dicitur: «Homo natus est in ea, et ipse fundavit eam Altissimus», quando scilicet ‹virtute Altissimi sibi obumbrante et Spiritu Sancto superveniente› «Verbum caro factum est», non utique conversum in carnem vel econ¬verso, nec cum carne in quoddam mixtum confusum, nec factum est carneum assumendo carnem in unitatem suppositi, nec carneum animal sine anima rationali, sicut singuli haeretici singillatim senserunt, sed «Verbum caro factum est», id est «perfectus homo ex anima rationali subsistens» «in duabus naturis» et ‹una persona›, non autem in una natura, nec in duabus personis, sicut haeretici quidam dixerunt. Sic autem Verbum carnem, id est humani¬tatem, assumpsit; ‹caro› enim ‹pro homine› capitur, ut ibi: «Omnis caro faenum», et ibi: «Ad te omnis caro veniet». Unde subito, non ut in aliis in tempore, «ex purissimis» virgineae carnis «sanguinibus» «Verbum caro factum est», «perfectus homo ex anima rationali et humana carne». ‹Circumdabat› enim iuxta Jeremiae vaticinium virgo subito ‹virum› perfectum ex anima et corpore. In aliis non ita nisi maiorato et aucto corpore. O, quanta perfectio et virilitas in principio conceptionis! Quia quoad spiritum et animae superiorem partem fuit comprehensor, videns iam visione beatifica ipsam divinam essentiam et omnia praesentia, praeterita et futura in Verbo divino relucentia, tunc illa sanctissima anima elevata solum in Deum, attentissime ‹cogitans cogitationes pacis›, omnium virtutum, gratia¬rum et scientiarum habitibus plena, habens ‹in se omnes thesauros scientiae et sapientiae›. Sed quoad inferiorem partem animae, scilicet sensualitatem, nobis ‹similis factus est et habitu inventus ut homo›, ut posset dolere atque tristari et nobiscum ‹de› praesentis poenalitatis ‹torrente bibere› ‹disceretque ex his, quae pas¬surus erat›, «per omnia compati fratribus» suis, sicut Ad Hebraeos scribitur. Pensanda sunt haec, quo modo hoc «taberna¬culum», Virginem scilicet beatam, tunc «sancti¬ficavit» uberrime ac superenarrabili gratia et laetitia implevit. «Exsulta et lauda, habitatio!» Etc. Pensa, quo modo fuit Mater Dei et hominis contra haereticos, etc. Non enim duo sunt supposita in Christo, sed unum suppositum. Et tanta est hypostatica unio naturae humanae et divinae in Christo, ut in suppositum divinum humanum suppositum iret remanentibus duabus naturis distinctis in unitate divini suppositi. Non enim humanitas Christi, licet pura sit creatura, persona sive suppositum est 25v aut pro¬prie homo, quia homo est nomen personae. Persona enim sive ‹suppositum per se est et subsistit sic, quod nulli ut pars toti vel ut forma subiecto aut alicui ipsum per aliquam vim suppositanti› et eius suppositalitatem ac persona¬litatem supplenti ‹innitatur›. Hoc est breviter, quod non innititur alicui rei ipsam subsistentia aliena suppositanti. Quorum trium modorum duo in rebus natura¬libus inveniuntur, et tertius in solo Christo. Omnis etiam persona est suppositum, et non econverso. Suppositum rationale dicitur «per¬sona quasi per se sonans». Tertio enim modo humana natura in Christo, licet maneat, ita tamen intime Verbo unitur, ut rationem suppositalitatis non obtineat, sed om¬nem talem suppositalitatem in divinitatem trans¬ferat. Et quia Verbum assumens humanitatem suam personalitatem non perdit, sed natura humana assumpta suam perdit, hinc Verbum proprie non dicitur assumpsisse hominem, quoniam hominis suppositum non assumpsit, sed humanitatem. Et si aliquando reperitur Verbum hominem assumpsisse, debet homo pro humana natura capi, quae in Christo a principio fuit assumpta et numquam per se exsistens. Fuit ergo unicum suppositum et una persona in Christo, et inconfuse divina et humana natura, Verbum ‹ante saecula natum› et hodie in tem¬pore, etc. Non est Christus compositus ex Verbo et homine, quia tunc, cum nullum totum sit sua pars, Verbum Dei, quod Christus est, ut in evangelio Johannis hodierno habemus, non esset Deitas nec Deus, et pari ratione nec homo, nec Christus fuisset ab aeterno, sed potius «Deus recens», nullumque tale suppositum ab aeterno fuisse credendum est. Nec obstat, quod scribitur: «Sicut anima rati¬onalis et caro» etc., quia non exprimitur omni¬moda similitudo, sed vult, quod, sicut persona humana in natura duplici carnis et animae sub¬sistit, sic persona Christi ‹in divinitatis et huma¬nitatis gemina› subsistit ‹substantia›. Concedi tamen debet, quod Christus composi¬tus est ex corpore et anima. Est enim homo similis speciei nobiscum, qui sic componimur. Sed haec denominatio solum convenit divino supposito per communicationem idiomatum, ratione scilicet unionis cum humana natura. Est namque ita mirabilis, profunda atque intima haec sancta unio, quod divina natura in Christo manens suppositum communicat et usurpat sibi omnem denominationem sive omne idioma, quod humanae naturae assumptae in ratione suppositi aut personae conveniret, sicut sunt «esse hominem», esse filium hominis, sicut sunt «actiones, passiones et motus», quae naturae hu¬manae concretive «nata sunt competere, prout ipsa nata est esse suppositum». Econverso denominationes et idiomata, quae divino suppo¬sito conveniunt, ratione eiusdem unionis de ipso homine, qui Deus est, verissima fide enuntian¬tur. Verumtamen divina et humana idiomata non eodem modo Christo conveniunt; nam divina de eo dicuntur per se et simpliciter, sed humana non per se, sed secundum quid, scilicet ratione humanae naturae. Unde patet, quod non eodem modo Christus dicitur componi ex anima ra¬tionali et carne et sua benedicta humanitas; Christus enim ratione communicationis idioma¬tum <secundum quid> et humanitas per se <componi dicuntur>. Hinc proveniunt illae mirabiles locutiones, quas fides asserit, scilicet quod immortalis mori¬tur, invisibilis in terris visus est, quod Deus, qui non mutatur, ‹fatigatur ex itinere›, im¬passibilis crucifigitur et ab aeterno genitus hodie nascitur, etc. Et similiter, quod homo corporeus est ubique, temporaneus est aeternus, infirmus omnipotens, etc. Immo, tanta est supermiranda unio illa, ut Christum, Filium Dei, ad inferna descendisse dicamus, quando mortuus fuit; et non fuit verum dicere, quod fuit homo propter separationem animae a corpore, quia unio Verbi divini ad corpus et animam numquam fuit dissoluta. Immo Christus ex eadem ratione iacuit in sepul¬chro et descendit ad inferna. Et tunc Christus ubique regnabat in caelo et in terra iuxta divinam naturam. Haec est supermiranda unio, quam nullus nisi fide apprehendit, quam, quia Adam per scire apprehendere studuit, cecidit etc. Sed quamquam haec profundissima divina ‹mysteria a saeculo› in Deo ‹abscondita›, iam in fine saeculorum revelata, sint penitus inin¬tellegibilia, non tamen incredibilia, quoniam «testimonia» eius «credibilia facta sunt nimis». Prius ea ‹enarravit in scripturis populorum et principum›, hoc est iustorum et patriarcharum, figuris atque aenigmatibus atque praeconiis variis «sanctorum, qui a saeculo sunt, propheta¬rum eius». Nobis ea per ‹evangelistas, apostolos et doctores› et «pastores», quos «vigilantes super gregem» invenit et adduxit, ut viderent haec miranda in Bethlehem, cuncta revelat, etc. Iam ex istis habetur, quod Christus fuit ‹mini¬mus homo›, qui umquam fuit, quia ‹ab instanti conceptionis perfectus homo› et fuit diutius in utero quam aliquis homo, et quod plus nutri¬menti accepit a matre quam ceteri eo, quod ibi diutius fuit et a minori quantitate augeri coepit. Et sic magis germanice iunctus fuit matri quam ceteri omnes, quia talis ex consubstantialitate oritur, de qua Christus plus habuit a Maria. Item, quantum gaudium redundaverit de Sal¬vatore in Mariam, etc. Non attulit corpus de caelo in Virginem Chris¬tus, ut Manichaeus dixit haereticus, nec solam carnem assumpsit Verbum sine anima rationali, ut dixit Arius, nec animam sensitivam tantum sine intellectiva, ut dixit Apollinaris. Taceat Nestorius haereticus, qui duas personas in Christo dixit! Et similiter Eutyches, qui sicut unam personam, ita et unam naturam dixit.