Cod. Vat. Lat. 1245 fol.68va «Suscepimus, Deus, misericordiam tuam in medio templi tui.» Est introitus missae de festo purificationis. Et in introitu missae dominicae hu¬ius Septuagesimae dicitur: ‹Circumdederunt me ge¬mitus mortis. Dolores inferni circumdederunt me, et in tribulatione mea invocavi dominum, et exau¬divit de templo sancto suo vocem meam.› Ubi exaudimur, ibi suscipimus misericordiam. Locus, in quo recipitur misericordia domini, est templum eius. Misericordia Dei Deus est. Locus Dei templum eius. Quale est templum illud quod recipit Deum, cum Deus non capiatur in loco, cuius «magnitudinis non est finis»? Miseri¬cordia est gratia. Non potest autem Deus per naturam esse in loco finito, quia omnis locus, cum non sit expers quantitatis, finitus est et pro¬portionatus locato. ‹Infiniti autem ad finitum nulla est proportio.› Sed per Cod. Vat. Lat. 1245 fol.68vb gratiam intelligi¬mus idem in multis. Nam gratia regis potest esse cum multis servitoribus suis, et hoc non est ali¬ud quam in gratia regis esse multos. Deum esse per gratiam in multis sanctis est esse multos sanctos in gratia Dei. Multos sanctos habere ca¬ritatem est Spiritum Sanctum esse in multis sanctis. «Qui in caritate manet in Deo manet, et Deus in eo.» Est coincidentia in manere sancti in Deo et Dei in sancto. Sed cum Dei gratia sit bonitas eius et sit es¬sentia eius, tunc Deus non est per gratiam, ubi non est per essentiam, licet non recipiatur Deus in omnibus quae sunt ut gratia. Omnia quae sunt non essent, si in ipsis non esset Deus, qui est entitas omnis esse. Unde cum sit creator omni¬um, in omnibus est ut principium in principiato. Et hoc est omnia principiata esse in principio, sicut animam esse in corpore est corpus esse in anima. Et quamvis Deus non possit aliquod eo¬rum quae fecit odire, tamen potest unum plus diligere quam aliud; sicut pater nullum filiorum odit secundum naturam, cum sit omnium pater, tamen unum filium potest plus diligere quam alium. Et in hoc Deus legem dedit, ut sciamus, si ipse nos diligit et si in eius gratia simus, quia dicit: «Ego diligentes me diligo.» «Si vis amari, ama.» Creavit igitur Deus quandam naturam plus aliis diligibilem, quia magis similis est ei. Similitudo est amabilis. Nam nos ipsos in simi¬litudine diligimus. Et est natura illa, quae sic creata est quod potest Deum diligere. Dilectio autem sine cognitione non est. Qua¬re oportet naturam illam esse capacem Dei via cognitionis, ut possit degustare suavitatem do¬mini, quem diligere debet, cum nihil incognitum diligi possit. Unde oportet quod sit intellectualis natura. Haec igitur est templum, in quo recipi potest Deus secundum misericordiam et carita¬tem. Et hoc tunc, quando ipsa diligit Deum. In igne dilectionis naturae intellectualis recipitur Deus, qui «caritas est». Amor nobilis et liber est. Oportet igitur na¬turam intellectualem nobilem et liberam esse, ut possit veraciter et nobiliter amare Deum suum. Unde si Deus veraciter diligitur, ipse, qui caritas est, non potest nisi in diligente esse. Qui amat rem corporalem in amore suo rem illam portat. Sed quia res illa non est caritas, Cod. Vat. Lat. 1245 fol.69ra tunc res illa non est in amante, licet in se amans portet eius amo¬rem. Unde est in imagine et similitudine eius in amante et non in veritate. Solus Deus est in in¬tellectuali amore veraciter. Quare solus Deus est satietas amoris. Id enim quod amatur praeter Deum, cum non perveniat ad amantem nisi in similitudine et imagine, non potest satiare. Non enim quiescit amor intellectualis extra veritatem. Umbrae igitur illae et figurae caritatis divinae po¬tius cruciant et passiones inferunt. Unde patet templum Dei esse spiritum intellectualem in ca¬ritate exsistentem. Attende, quo modo amans quando in se gerit speciem amati, quod hoc non est nisi se trans¬formasse in similitudinem amati. Et ideo, quan¬do amamus res viles, tunc in viles imagines transformamur. Quando autem intelligimus, tunc rem intellectam transferimus in nostram, ut fiat per nos intelligibilis. Tollimus enim ab ea omnia sensibilia, ut fiat absoluta et pura, ut ve¬ritatem ipsius apprehendamus, et ita fit naturae intellectualis, quando intelligitur. Unde si subti¬liter advertis, mens Deum amans, quem veraci¬ter non amat ignorans, transfertur in Deum, quod esse nequit, nisi Deus fuerit quodammodo translatus in ⌈ipsum⌉. Et cum Deus sit caritas, non potest mens scire Deum et non diligere; ita non potest esse vera scientia Dei, ubi non est caritas. In omni igitur peccatore est ignorantia Dei. Iterum considera, quo modo assimilare et as¬similari in mente coincidunt sicut intelligere et diligere ipsius. Nam mens sine desiderio non in¬telligit et sine intellectu non desiderat. Mens igi¬tur est principium intellectus et affectus. Mens est vis simplex nobilissima, in qua coincidunt intelligere et diligere. Adhuc vis illa quae mens est est vis viva co¬pulativa seu unitiva. Nam in se omnia unit et simul omnibus unitur. Spiritus enim est vis uni¬tiva, sicut in nobis est spiritus quidam in se uniens omnia membra corporis et se omnibus uniens, et est locus animae seu mentis. Sic et mens locus Dei; unde mens inter Deum et crea¬turas est se habens sicut spiritus inter corpus et animam, quam mentem dicimus. Et sicut locus vitae spiritus est anima, ita Cod. Vat. Lat. 1245 fol.69rb locus vitae animae est Deus. Et sicut locus animae est spiritus ille uniens, sic locus Dei est intellectus seu mens. Notandum igitur quod anima nostra intellec¬tiva non est in loco suo in hoc corpore, ut est intellectiva, licet ut animativa sit in loco suo. Et hoc possumus sic deprehendere. Nam non in¬telligimus veritatem. Et cum intellectus sic sit ad intelligendum creatus sicut visus ad videndum et auris ad audiendum, tunc ratio, cur non intelligit puram veritatem, est, quia non est in loco suo sive in caelo intellectibili seu Deo. Nam ibi non potest non intelligere, sicut visus in oculo sano non potest non videre. Sed si visus non foret in suo loco, scilicet oculo, seu oculus non foret in loco suo corporis, sed extra, tunc non posset in suas operationes. Sic est de oculo mentis seu intellectu. Sic etiam anima non diligit summe diligibile, scilicet bonum absolutum, sed alia citra ipsum, quia non habet operationem perfec¬tam, quamdiu est extra suum locum. Sed quia est in corpore ut in loco proprio quantum ad officium animandi, tunc hic locus sibi datus est, ut acquirat, non ut perdat. Ideo non est anima in corpore penitus extra locum suum; quare aliqualiter veritatem inquirere pot¬est et Deum diligere. Sicut visus in infirmo ocu¬lo est in loco suo, ubi animat oculum, sed non in proprio loco, quia proprius locus est sanus et perfectus oculus. Quare aliqualiter, licet imper¬fecte, discernit visibilia, potius coniecturando quam sciendo. Etiam ex motu et instabilitate et inquietudine deprehendimus nos extra locum proprium esse; nam ‹omnis res in loco proprio quiescit.› De¬prehendimus etiam nos in proprio loco incor¬ruptibiles, sicut aliae res, ut stellae etc. Et haec est causa, cur ad Deum naturaliter movemur, quia ibi quietem et incorruptibilitatem assequi¬mur. Unde peccatum est contra naturam. Nam ori¬tur, quando ex libero arbitrio movemur a Deo. Et est peccatum retrahens animam a suo motu naturali et a fine, sicut gravitas accidentalis igni trahit ignem deorsum, ut cum ignis expandit et unit se ligno gravi in tecto, cadente ligno secun¬dum motum gravitatis, cadet et secum ignis ver¬sus centrum terrae. Unde anima in inferno est sicut ignis adhaerens materiae Cod. Vat. Lat. 1245 fol.69va gravi inconsump¬tibili. Nam ignis semper vellet sursum, et tenetur propter unionem ad grave terrestre contra na¬turam deorsum. Infernus igitur est violentus et innaturalis et terreus carcer seu locus <contra naturam> caelestialis spiritus. Item, considera quod anima humilis secun¬dum proportionem profundae humilitatis capax est excelsi Dei. Humilitas enim est profunditas et evacuitas. Potes autem experiri, an Deus in anima tua quasi in templo sancto suo habitet, hoc est, si anima tua est vacua peccatis. Tunc enim Deus in ea habitat. Peccatum autem tria mala efficit in anima: Nam ex adventu peccati anima obtenebratur, maculatur et contristatur. Sicut igitur sponsa quae sponsum perdidit nigris vestitur, non se lavat, sed potius maculat et tristatur, sic animae sponsae Dei accidit propter perditionem sponsi, quae fit propter peccatum, quod separat matri¬monium ob spiritualem fornicationem seu amo¬rem; sed veniente sponso omnia tolluntur. Si igi¬tur anima sentit in se claritatem lucis divinae gra¬tiae, quae illuminet conscientiam taliter quod possit videre peccata sua, quae prius carente lu¬mine non vidit, tunc adest Deus. Peccatum enim est ut macula obtenebrans visum animae sicut macula oculi visum eius. Tunc enim, quando in¬cipit videre quam dissimilis est Deo suo, sponso suo, et lavantur et emundantur maculae, et ad hoc ministrat lacrimas contritionis, tunc sequitur gaudium et laetitia et alleviatio, quae eveniunt ex Dei praesentia. Et hunc modum explicat in lectione officii purificationis Malachias propheta, qui vidit ad¬ventum domini in spiritu, quia in locum seu templum suum veniens venit «quasi ignis con¬flans et quasi herba fullonum; et sedebit» in ani¬ma «conflans et emundans argentum» et mini¬stros suos «filios Levi quasi aurum et argentum, et erunt offerentes sacrificia in iustitia» etc. Et notandum, quo modo propheta signum purgationis ponit in grato ⌈Dei⌉ sacrificio, scili¬cet quando sequitur purgationem ‹sacrificium in iustitia›, tale scilicet sacrificium, sicut erat sanc¬torum patrum etc. Et tunc poterit anima cum iusto Symeone, qui in templo salvatorem in ulnis gestabat, dicere: «Nunc dimittis servum tuum, domine» etc. Sed si tu Cod. Vat. Lat. 1245 fol.69vb quaereres, quo modo anima pec¬catrix se iuvare possit ad hoc, ut praeparet hos¬pitium Deo, respondeo quod modo quo pro¬pheta, de quo in introitu missae Septuagesimae hodie habemus. Ait enim: ‹Circumdederunt me dolores mortis et dolores inferni› etc., ‹et in tribulatione mea invocavi Dominum› etc. Quan¬do enim vera memoria mortis et vera fides cru¬ciatuum in inferno totaliter circumdant et an¬gustiant animam, tunc ipsa se in indicibilibus tribulationibus futuris infallibiliter tamquam praesentibus videns, non habet nisi Deum refu¬gium, qui sola et unica spes est maerentium. Illum tunc in adiutorium invocat oratione, cui omnia cedunt et qua Deus de caelo attrahitur, ut veniat. Quod si quis se asserit veram habere mortis memoriam et fidem poenarum inferni et non conteritur, mendax est. Vera enim mortis memoria ponit animam in tristitia qua maior nulla est, et ducit in agoniam animam cum cor¬pore. Et dum est in illa agonia, sudor erumpit mortalis et anima, non videns nisi Deum esse suum refugium, ad ipsum in agonia recurrit et se salvatori commendat et prolixius orat, uti in Christo exemplum habemus. Et ut nos plus multo moveamur quam Chri¬stus in agonia positus, de poena inferni memo¬riam tristem mortis implere debemus. Christus enim non timuit poenam inferni, quam nos pec¬catores timere debemus. Unde quando timor mortis et tremor poenae infernalis veniunt super nos, tunc erimus contecti tenebris densissimis tristitiae, et luctus exsudat humorosissimas pari¬ter et calidissimas lacrimas de interioribus ar¬teriis vitae et medullis ossium. Recordari igitur debemus omni tempore lucis et laetitiae sensibi¬lis vitae illius tenebrosi temporis et nunc inci¬pere. Nam cantus laetitiae Alleluia propter hoc cessat, ut gemitus mortis accedat, ut sic cum Christo mortificati in cruce mereamur secum re¬surgere ad vitam, quae est ipsa «laetitia sempi¬terna». Notandum est, quo modo propheta adven¬tum domini in nos assimilat igni conflanti et her¬bae fullonis candidanti pannos, quod non est ali¬ud nisi quod gratia Dei est purificans corda seu animas. Dicit autem gratiam conflare argentum et aurum et conflando in igne Cod. Vat. Lat. 1245 fol.70ra caritatis purgare. Unde comparatur anima auro et argento. Anima igitur est ut argentum et aurum sive ut metallum electum purgatum ad recipiendum impressio¬nem formae divinae, et fit ex forma divina dena¬rius seu moneta. Anima enim argentea est in una parte, in alia aurea. In ea parte in qua argentea corruptibilibus metallis appropinquat et potest dici ratio, quae propinqua est corruptibilibus phantasmatibus. In ratione enim est moneta di¬vini verbi omnia in ratione explicantis. Pars vero alia aurea propinqua est aeternitati et incorrup¬tibilitati, in qua est forma divinae vitae, et est impressio illa, quae efficit monetam ipsius cunc¬tipotentis creatoris Patris. Et unio argenti cum auro in se habet figuram divini Spiritus cuncta connectentis. Dicit autem evangelium dominicae Septua¬gesimae, quo modo Deus dat monetam servi¬toribus de gratia, non secundum merita. Hoc autem dare est in anima monetabili et divina glo¬ria significabili valorem manifestare. Non enim in regno caelorum sine moneta illius regis aurum et argentum valorem habent. Emitur participatio regni secundum valorem monetae, et non refert, quando in hoc mundo purgatur aurum et argen¬tum, an longa et morosa fiat vel brevi et intensa caliditate. Dominus enim bonus est, et sine in¬vidia dat mercedis monetam. Quia ecclesia hodie cantat: «Senex puerum portabat, puer autem senem regebat», ideo con¬siderandum, quo modo Christus est in loco. Nam secundum humanitatem est in loco et se¬cundum divinitatem non. Sed quia unus est Christus Deus et homo, sic Christus non potest videri nec in loco nec extra locum, et necesse est in coincidentia ipsum esse in et esse extra videre ipsum. Et videtur simile aliqualiter de quolibet homi¬ne. Nam ex mente et animali Petrus est unus homo. Secundum mentem non est limitate in loco corporali, secundum animalitatem est in lo¬co. Unde mens, licet sit in unione cum animali, et animalitas sit sibi hypostatice unita, tamen propter hoc non est contracta ad locum anima¬lis. Manet enim mens libera, et corpore in hoc loco exsistente ipsa intra se lustrat universa, cae¬lum ascendit per orationem, peregrinatur Cod. Vat. Lat. 1245 fol.70rb Ro¬mae, est in ligno videndo imaginem, quam vult ex ⌈ea⌉ efficere statuarius, est in luto videndo ollam, quam vult figulus ex eo fingere. Neque ibi est ut in loco; nam si foret ut in loco, non posset alibi esse. ‹Simul enim in diversis locis non pos¬set esse.› Non est igitur ibi localiter, sed cogita¬tione. Mens enim cogitatione est, ubi cogitat, sicut vivificatione, ubi vivificat. Et dum cogitat unum, non potest cogitare simul et aliud, quia ad unam rem quam cogitat totaliter se convertit, et non est tantae virtutis quod cum hoc ad aliam se possit convertere. Sicut visus est liber ad conver¬tendum se ad diversa visibilia, non tamen potest se simul actu ad diversa convertere. Deus autem est infinitae libertatis et virtutis, qui simul et semel ad omnia et singula se convertit et intuetur. Et haec est differentia finitae nostrae mentis et infinitae mentis Dei, quae est finiti et infiniti. Nam licet mens nostra non sit ad locum et tem¬pus contracta, non est tamen penitus a quanti¬tate loci et temporis per infinitum absoluta, sed est quasi in horizonte, ubi incipit contractio et desinit absolutio. Propterea non potest cadere in perfecto conceptu mentis pure absolutum seu infinite absolutum. Si enim mens perfecte con¬ciperet infinite absolutum, omnia in ipso simul conciperet, sicut cum perfecte conciperet So¬cratem, simul conciperet omnia et singula so¬cratica, et si locum absolute, omnia et singula locata, et si essentiam, omnia et singula, quae sunt et esse possunt. Unde non concipit mens absolutum nisi in contracto, sicut nec contrac¬tum nisi in absoluto. Ita praecise neutrum con¬cipit. Res enim quas concipit sibi ipsi assimilat. Cum autem ipsa non sit nec penitus absoluta nec penitus contracta, sed in absoluto contracta et in contracto absoluta, sic concipit ut est. Officium autem mentis nostrae in suo mundo parvo seu microcosmo est simile officio mentis Dei in magno mundo seu universo. Nam est simul et semel in qualibet parte corporis et in nulla localiter, sicut Deus ubilibet in universo et nullibi localiter, sed est per potentiam, essentiam et praesentiam. Anima enim nostra est per po¬tentiam in qualibet parte corporis non divise Cod. Vat. Lat. 1245 fol.70va sed totaliter. Ubicumque enim tangitur corpus, sentitur; sensatio vero ex anima est. Ubi potentia sentiendi, ibi essentia animae. Ubi essentia, ibi praesentia. Sic Deus «rex regum», cuius imperio omnia subiciuntur, per potentiam, qua omnia gubernat, est in universo sicut rex in regno, et per essentiam. Nam operatio procedit ab essen¬tia. Ipse autem «operatur omnia in omnibus». Adest igitur omnibus per essentiam. Et ideo praesens est omnibus. Si enim essentia non esset praesens entibus, quo modo essent? Habes igitur in Christo simul esse consideran¬dum mentem humanam in microcosmo sive parvo mundo, qui nominatur Jesus, et quod mens illa hypostatice sit unita menti divinae, quae est consideranda ut mens universi seu ma¬gni mundi. Ac si quis conciperet vim animae, ut est vis visiva in oculo, esse Jesum, quia vis illa est unita vi rationali, quae est in toto homine et qualibet eius parte, quae est ut Deus seu abso¬luta ratio sive verbum. Unde ut vis est in oculo, est in loco; ut est unita virtuti rationali, non est in loco, quia illa est undique omnia gubernans et nullibi localiter. Ita hodie Jesus portatus est in ulnis senis, et operatus est omnia in sene et in universo, uti canit ecclesia: «Senex puerum por¬tabat; puer autem senem regebat» etc.