132r «Alleluia. Dies sanctificatus illuxit nobis. Ve¬nite, gentes, et adorate eum, quia hodie lux mag¬na apparuit in terra!» Est Christi nativitas, qua in nobis nascitur spi¬ritualiter sive in spiritu cotidie, sicut in igno¬rante scientia et veritas. Veritas autem lux est spiritus intellectualis. Spiritus autem imago lucis est, quia «Deus spiritus» et ‹lux, in quo non tene¬brae ullae›. «Filii» autem «lucis» efficimur sive «filii Dei», quando splendor lucis illuminando spiritum ip¬sum in lucem transfert. Tunc enim «similes ei erimus», qui est «lumen de lumine». Et ita cotidie in spiritibus ‹sanctarum ani¬marum› nascitur ‖per processum Verbi sive ge¬nitae Sapientiae a Deo Patre ad mentem ratio¬nalis creaturae pro ipsius creaturae spirituali et gratuita illustratione. Nam etsi «ubique» sit «per essentiam», non tamen per «lumen gratuitum».‖ Et de hac nativitate aliqua hodie dicturus sum. Est alia nativitas temporalis, qua ‹Verbum caro factum est habitans in nobis›; de qua cra¬stina die. Est altissima et aeterna nativitas, qua ab aeterno nascitur Filius a Patre; de qua in die sancti Johannis aliqua tangam breviter. Oremus igitur: «Alleluia» etc. Praemittam evangelium primae missae: «Exiit edictum a Caesare Augusto». Explanatur histo¬rice Christi Domini nostri nativitas de Virgine. Et quia Salvator ipse est, ut angelus ostendit, hinc dicamus: «Alleluia. Dies sanctificatus» etc. Nam si hic dies illuxit nostrae salvationis, quem in raptu sicut spiritus angelicus videre possumus in nobis, merito laudare debemus Deum de ‹die sanctificato› etc. Ad hoc autem, ut in nobis illucescat, qui «terra» sumus, illa ‹lux magna› huius ‹diei sanc¬tificati›, ita quod ad orationem devotissimam perveniamus, inquirere debemus ex evangelio, quo modo perveniamus ad hoc. Et dicit evange¬lium, quod per ‹descriptionem universi orbis›. Secundo: Per quale signum nos ipsi cognos¬cere possumus Christum natum in nobis? Dicit evangelium: «Hoc signum: Invenietis infantem involutum pannis» etc. Tertio: Per quid cognoscunt alii in nobis Christum natum? Respondit evangelium, quia ‹Gloriam Deo› damus et ‹pacem bonae volunta¬tis hominibus› optamus. Qui igitur «in spiritu et veritate» cum matre ecclesia hodie cantat hoc: «Alleluia. Dies sanc¬tificatus» etc, ille audit, ‹quid in eo loquatur Dominus›, cum in eo sit natus, et advocat om¬nes ad eius adorationem, ut lucem recipiant. PARS PRIMA De nativitate spirituali, quo modo una cum descriptione orbis universi cotidie fiat De primo igitur, scilicet de ‹descriptione or¬bis›, sciendum, quod humanitas in orbe tenet imperium, quia «omnia subiecisti <sub pedibus eius>». Haec natura cum omnia contineat et sit «mi¬crocosmus», id, quod sub eo est, describere vult et ‹computare divitias› gloriae suae. Et ad ‹prae¬sidem Syriae› seu ‹sublimitatis›, hoc est ad rati¬onem, recurrit, ut rationem faciat divitiarum su¬arum. Et describit omnia, quae in Genesi per dis¬tinctiones dierum creata ante ipsum enarrantur. Et gradus illorum participatione lucis seu die¬rum attingere cupit, ut sciat, quantum elevavit eum Deus in ‹sexto die› super omnia et posuit ipsum immediate circa angelos et spiritus intellec¬tuales, quoniam «creavit» eum «Deus de terra», sed non voluit eius habitationem esse terram, sed transtulit eum de terra in paradisum, ut vi¬veret de ‹arbore vitae›. Spiritus enim, qui ‹ad imaginem Dei creatus est›, in corpore ponitur ut in paradiso, ubi sunt quattuor fluvii humorum et «lignum vitae» et ‹arbor scientiae›. Voluit autem homo in paradiso apprehendere in sua natura scientiam, per quam aequaretur Deo. Et vitam, quam habuit, perdidit. Non enim nisi ex gratia est vita spiritus, nequaquam ex scientia. Habet igitur homo ignorantiam in intellectu prohibitus ingredi per scientiam ad vitam immor¬talem per angelum cherubicum, qui est custos paradisi seu ascensus apprehensionis vitae in sua natura. Positus est itaque homo extra locum vitae per propriam scientiam, quae est ‹ignorantia Dei› vivi. Et in terra sua multis «laboribus» vitam petiit Adam sive «homo». Et non produxit terra nisi «spinas et tribulos». Sed Deus, ut ait Paulus Actuum 17o, ‹passus est hominem esse per definitum tempus in sensi¬bili vita, ut veram vitam, quae Deus est, quae¬reret, si posset forte attractare eum›. Ductus est igitur homo multa spe posse ali¬quando reperire vitam et reverti ad arborem. Et exiens quaerendo ductus est ad silvam in Ae¬gypto, hoc est in maiorem tenebrositatem su¬arum rationum. Philosophi enim in silva habitant habentes pluralitatem et varietatem opinionum, varios sibi deos et varias vitae arbores fabricantes, unusquis¬que prout sibi videtur. Et non repperit ibi quietem homo neque quaesitum. Dimisit Aegyptum, intravit desertum deserendo humanas scientias sub divina informa¬tione se collocans. Et pervenit per 132v gratiam extra silvam deorum ad unum Deum; sed in deserto fidei tantum, et non potuit ‹gustare et videre, quoniam suavis est Dominus›. Et hinc ingemiscere non destitit. Et Deus ei promisit «terram promissionis», si non declinaret denuo ad Aegyptum seu silvam. Et per Jesum ductus est homo in «terram flu¬entem lac et mel» et ad quietem omnibus evictis hostibus. Et hic est «dies sanctificatus». Nam cum per sex aetates sex dierum homo ascenderet per dies lucem participantes, in sep¬tima aetate seu in gradu ascensus altissimo ad sabbatum pervenit. Homo enim tunc «natus est», qui est finis ‹descriptionis› et quies motus, et non secundum communem naturam, sed supra naturam de Spiritu Sancto ad vitam spiritus, ‹in civitate David, in Bethlehem›, quoniam haec est vita ‹decorae faciei›, scilicet animae, quae est ‹Dei imago›. Anima enim ‖ postquam omnia lustravit, quae in universo orbe sunt, in ipsis nihil pacis rep¬perit, quia non in sabbato, sed in diebus ante sabbatum quaesivit. Deinde «ad se revertitur» et pulchritudinem sui vultus intuens dicit, quoniam non est tanta pulchritudo, quae quiescere possit in hiis omnibus, sed solum in «sigillo aeterni¬tatis», unde exivit. Et nescit, ubi quiescere de¬beat. Dicit: O Domine, non habeo faciem conver¬sam ad ea, quae descripsi, sed ad Te sursum. Et hinc ‹inquietus sum›, quousque redeam. «Ostende» mihi «faciem tuam», ut sic ad eam <faciem> pergam, a qua exivi! Moyses mihi modo mortuus est, quia video, quod non potuit per legem me ducere in terram vitae. Da mihi alium ductorem! Et datur tibi Jesus. Hic te ducit in terram ostendendo tibi ‹vitam spiritus› et vitam cae¬lestem. Et ei acquiescis, quia ipse «dies sabbati». Et tu eris ‹filius Dei› et ‹lucis›.‖ Quando igitur anima tua ‹decora vultu›, quia ‹imago Dei›, in «Bethlehem», id est in «domo panis», est constituta, ducta a ‹Spiritu Jesu›, ut hauriat vitam de pane spirituali, cum sit spiritus, tunc in ipsa anima Maria praegnans, scilicet «anima» habens affectum praegnantem de Spiritu Sancto, quem in doctrina Christi recepit, quia «illuminata», venit ad ‹plenitudinem tem¬poris› et ‹parit filium primogenitum›. Postquam enim spiritus rationalis quaesivit ‹gustare et videre Deum, quoniam suavis est›, et perlustravit omnia universum orbem describen¬do et cuncta creata, et demum ad se ipsum re¬vertitur considerans vultum decoris eius, ac quod haec sua pulchritudo habet imaginem im¬mortalis vitae, omnia linquit et haec «saecularia desideria» se convertens ad splendorem vitae, ut ab illo illustretur. Et haec est filiatio etc. Quando enim in tuo ardenti desiderio nascitur amor vitae spiritualis et intellectualis, haec nas¬citur non «ex voluntate carnis» aut «viri», sed «de Spiritu Sancto», qui est ‹Spiritus Filii Dei›. Tunc in te est per spem id, quod credis. Et non est in te vita nisi «in spiritu». Et sic spiritus tuus hic per spem et post hoc gloriose transformatur in filiationem. Non est enim aliud in te esse salvationem quam te esse salvatum, in te esse lumen genitum quam te esse illuminatum, in te esse vitam geni¬tam quam te vivere. Et hinc, cum ‹nobis natus sit Salvator hodie›, qui nos ad vitam ducit, ut simus in ipsa salvati, in quiete sabbati, diei scilicet benedicti, post quem non est nox, hinc: «Alleluia. Hic dies sanctificatus» etc. PARS SECUNDA Quo signo Christum natum in nobis cognoscamus Secundo de signo, quo <quis> in se cognos¬cit Christum natum, subiciamus. Pastores autem, id est «vires animae ratio¬nales», qui curam gregis sive animalitatis habent, uti sunt sensus nostri, in nocte vigilant, quo¬niam ratio in nocte opinionum versatur. Et illis annuntiatur per ‹angelum› seu spiritum intellec¬tualem ‹adstantem eis›, quia adstat intellectus rationi, quam illuminat, quo modo ‹Salvator na¬tus sit›, quasi diceret angelus: ‖Quamvis vigiletis, in nocte tamen estis et non videtis. Hinc ob sollicitam vigiliam vestram lumen, quod vobis deficit, Deus per me mini¬strat‖, «quia est natus Salvator». ‖Non potuit rationi errabundae maius gaudi¬um annuntiari, quam quod ei evangelizaretur na¬tum Salvatorem, cuius doctrina lux est illumi¬nans omnem rationem, quae tamen non potest capi nisi annuntiante intellectu sive spiritu. Annuntiatur igitur pastoribus, id est viribus rationalis discursus et motibus animae syllo¬gisticis, quo modo nata sit «ratio» seu «logos» seu «verbum», in quo omnis motus rationis ha¬bet quietem. Et hic‖ est pastor pastorum et pascens ‹vita vera› spiritum rationalem. Et dum haec intellectus loqueretur sensibus cum evangelizatione ‹magni gaudii› de Christi nativitate, interrogabant pastores gregis de si¬gno, quo modo hoc experiri possent. Et dixit: «Invenietis infantem» etc, quasi diceret intellectus: Quamvis «homo animal poli¬ticum» et «sociale» quasi ‹diversorium› sit ad¬mittens huius mundi illecebritates et non habeat nisi ‹praesepe›, in quo pascuntur bestiae, nihi¬lominus in loco, ubi bestiae et sensibilis con¬versatio nutrita est, «in diversorio», reperitur infans modo natus, rationalis et bene custoditus et ‹pannis involutus›. Quando enim in anima illuminata, quae «Ma¬ria» dicitur, «natus est» Jesus seu ‹amor vitae spiritus›, ille amor est partus intellectualis lucis et ponitur bene ‹involutus pannis›, ne perdatur frigore. Unde, si fuisti aliquando homo peccator et uti ‹diversorium› et non habuisti nisi vas seu ‹praesepe› ad reponendum in eo nutrimenta sen¬sibilium bestialitatum, quia ‹non erat tibi cura› nisi habere, unde laute in hoc mundo viveres habens horrea plena cum divite epulone, nec curabas nisi habere pulchra ornamenta corporis, multum auri et lapidum pretiosorum, pulchritu¬dinem, ut placeres mundo, sapientiam, ut appa¬reres etc, si nunc «natus est» Jesus in te, «signum» est, quod ibi debet reperiri Jesus «in praesepio», ut nunc non dominetur bestialitas, sed ratio, non ista vita, sed alia, non vita sensus, sed «spiri¬tus». Si enim tale «signum» reperitur, ‹Salvatorem natum esse› vides. Unde, dum sic reperitis affectionem vestram conversam, canite: «Alleluia. Dies sanctificatus illuxit»! etc. PARS TERTIA Quo modo alii Christum natum in nobis cognoscant 133r Tertio de signo, per quod cognoscitur ab aliis, in quo Christus natus est. Respondet evangelium, quod postquam «na¬tus est» Jesus et hoc annuntiatum est pastori¬bus per angelum, «facta est multitudo» etc. Nam quando intellectualis spiritus noster an¬nuntiavit vitae sensibili in se ‹Salvatorem natum›, non est eius conversatio amplius, ut prius, in terrenis, sed in caelestibus. Unde ‹cum caelesti exercitu› et ‹militia› ‹Deo laudem dicit›, quod eum ‹eripuit de tenebris›, et ‹pa¬cem› illam, quam repperit, optat omnibus «ho¬minibus bonae voluntatis». Si enim vides eum, quem peccatorem cogno¬visti, se convertisse ad christiformitatem in moribus, quia «humilis et mitis corde», quia «pacificus» – «beati» enim «pacifici» – , quia ‹eruditionem› Christi recepit et ‹saecularia de¬sideria abnegavit et sobrie, pie et iuste vivit› et se voluntati divinae conformat, oboedit humi¬liter et mentem habet tranquillam et videtur abundare in operibus misericordiae et hanc vi¬tam parvi facit, cui iustitiam et veritatem, hoc est vitam spiritus, anteponit, et «proximum di¬ligit»: ex hiis signis hominem denuo in Christo natum et Christum in ipso cognoscis. «Illuxit» igitur «dies sanctificatus» <eis>, qui ‹veterem hominem exuerunt et novum, qui secundum Deum, induerunt›, qui ad aeterna se verterunt, ut sunt immortales virtutes, et in mundanis non adhaeserunt amplius in illis cor apponentes. Illi igitur cantant: «Alleluia» etc. Et quia subiungitur: «Venite, gentes! Ado¬rate!» etc, hinc, o vos gentes, quae nondum Christum in vobis repperistis, venite nunc et adorate eum! Confitemini ignorantiam, «du¬ritiam cordis», ‹amorem mundi›, dolentes, quo modo Spiritum non recepistis, qui vos ad spi¬ritualium amorem duceret! ‹Pernoctate in ora¬tione›, petite constanter et cum fide integra! ‹Prolixius orate in agonia›, ut desudet ‹quasi guttae sanguinis› a vobis omne, quod huius mundi est in spiritu vestro, ut sit spiritus liber ab ‹amore mundi›! Quem purgate de «ve¬teri fermento» lacrimis! Et adorando invocate auxilium sanctorum, ut vobis imprecetur venia et mortificatio amoris huius mundi et desiderium vitae spiritualis! Intrate cum fiducia in diversorium! Joseph vos non repellit. Salutate Mariam: O, «mater gratiae», «mater misericordiae», «regina caelorum», «mater Dei» et «Salvatoris», «clemens» et «pia», «ostende nobis» Filium, qui est lumen paternum divini¬tatis! Ipsa non denegabit, sed respondebit: Ipse est ad vestram salutem genitus. Nam ‹propter vos homines descendit de caelo et› in me ‹in¬carnatus est de Spiritu Sancto. Et factus homo› iacet «in praesepio». Prosternite vos coram illo et «effundite coram illo corda vestra»! Ipse de Spiritu suo vestrum spiritum illumi¬nabit, ut sitis sapientes et efficiamini «filii» aeternae «sapientiae» et desinatis esse filii huius mundi corruptibilis et mortalis!