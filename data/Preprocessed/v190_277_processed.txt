PRIMA PARS 244rb «Hoc sentite in vobis, quod et in Christo Iesu.» Propositum est quam breviter loqui de epi¬stula et evangelio. Exponam textum epistulae «Hoc sentite in vobis». Docet Apostolus humilitatem et oboedienti¬am exemplo Christi animae christiformi necessa¬riam. Ex quo notemus, si tales virtutes in nobis habuerimus exemplo Christi, tunc Christus est exemplar virtutum animae nostrae. Ideo in nobis Christum, cui sumus configurati, sicut Christus qui est «figura substantiae» Patris sui, dixit Pa¬trem in eo esse. Tunc in nobis loquitur et ope¬ratur Christus et in Christo Deus. Erimus enim discipuli Christi, cuius doctrina, ut ipse ait, est Dei Patris sui. Dicit autem: «Hoc sentite in vobis.» Sentire intelligo eo modo quo Dionysius De divinis nominibus in capitulo de sapientia et sensu, ubi sic dicit: ‹Quae supra nos sunt, si more nostro accipiamus familiaribusque inversemur sensibus, divina nostris conferentes fallamur, qui divinum illud arcanum iuxta visibilem speciem prosequamur, cum scire profecto debeamus ani¬mum nostrum partim habere intelligendi virtu¬tem, per quam intelligibilia aspicit, partim con¬iunctionem sensus naturae praecellentem, per quam his, quae sunt supra se, iungitur. Hac ita¬que oportet divina intelligamus non humano more.› Haec ibi. Unde nota alium esse brutalem, alium hu¬manum, alium angelicum, alium divinum sen¬sum. Brutali sensu non attinguntur humana, quae secundum scilicet interiorem hominem seu rationem videntur neque secundum illum divina. Ideo recte aiebat Apostolus quod animalis homo qui est brutalis, non percipit seu sentit ea quae Dei sunt, sicut tactus non percipit species visi¬biles; sed sicut omnis sensus tactus quidam est, sic etiam omnis perceptio sensus quidam est. Habemus autem in visu intellectuali quandam virtutem inferiorem, per quam intelligibilia vi¬demus, atque superiorem illi virtutem, per quam coniungimur supra naturam his, quae supra nos. In illa virtute excelsa videmus non modo humano, sed modo illius, cui animus coniungitur, sicut aliter videt mens Christiani Christo unita evangelium Christi et aliter intellectus ethnici aut Iudaei. Unde ‘sentire’ ut hic Apostolus ponit, est in alta mentis intuitione virtutes, ut sunt Christus, ‘respicere’, eo scilicet modo, ut in se sentiat 244va et experiatur vivere Christum. Sicut aliter legit quis perfunctorie moralem historiam et sine sensu, aliter autem legit, ut sensum incorporet et imi¬tetur, sicut qui hoc tempore audit historiam pas¬sionis Christi et compatiendo in se ipso sentit dolores et tollit crucem suam et sequitur Chri¬stum; ille habet sensum christiformem, et virtus animae eius superior coniuncta est Christo. Dicit Apostolus: «in nobis». Nam sentimen¬tum non debet esse in foliis verborum aut cor¬tice litterae seu superficie, sed intus in corde, ubi propheta verbum Dei portavit absconditum, ut dicit ad Deum: «In corde meo abscondi eloquia tua», quasi ‹sagittae infixae et stigmata Christi portentur›. Dicit: «in Christo Iesu», scilicet Deo et ho¬mine, «qui cum in forma Dei esset», inter ho¬mines enim conversabatur et operibus signorum apparebat Deus. Forma et «imago Dei» appel¬latus est, ut intelligeretur non ipse Pater esse Deus, sed hoc est, quod Deus est. Forma Dei est immultiplicabilis, sic Christus in forma Dei est Deus. Additur: «imago», ut intelligatur ita Deus quod Dei Patris imago seu Filius. Adverte quia dicit: «qui cum in forma Dei», scilicet Patris, «esset». Esse in forma Dei est esse Deum. Et cum esset Deus, accepit formam servi. Non dicit, quod sit in servum transformatus, sed quod stante priori forma ab extrinseco aliam formam visibilem induit, sicut si rex indueret arma servi ad finem militiae exercendae. Persona igitur divina non induit personam aliam, sed formam humanam superinduit, ut ad gloriam suam homo perveniret, sicut sapientia induit hominem Salomonem regem, ut in ipso se ostenderet et Salomonem gloriae suae faceret participem; nam Salomon ex ipsa sapientia, quae in eo erat, gloriam habuit communem cum sa¬pientia, quae sola est «splendor gloriae» Dei. Et dicebat Doctor Solemnis In Quodli¬betis gloriam esse sapientiae perfectionem. Rex enim qui omni caret sapientia, nec rex est nec gloriam habet. Sed hoc interest inter Christum et Salomonem: Nam sapientia Salomonis superve¬nit post regnum assumptum ex dono et gratia Dei, ita quod prius homo quam sapiens. In Christo vero sapientia praecessit aeternaliter humanam na¬turam, quam in tempore induit. Sed Salomon nos aliqualiter ducit in notitiam, quomodo sapientia splendor gloriae immortalis est de sursum 244vb et pos¬sidentem ipsam glorificat. «Non rapinam arbitratus est esse se aequalem Deo» non quantitate, sed potestate et virtute. Ille enim arbitratur rapinam, qui se parem facit ei, a quo inferior est, «sed semet ipsum exinanivit». «In forma Dei» aequalis erat Deo, sed ut humi¬litatis legem doceret Iudaeis, non solum repu¬gnavit, «sed semet ipsum exinanivit», hoc est po¬testatem suam ab opere retraxit, «formam servi», scilicet humanam, «accipiens in similitudinem hominum factus et habitu inventus ut homo». Nota aequalitatem Dei quoad potestatem, unitatem quoad formam Dei, et quomodo acce¬pit formam servi, scilicet humanitatis. Sic forma Dei in imagine Patris, quae dicitur Filius Dei, accepit formam servi seu humanitatis, et similis factus est homini, et ideo dicitur «Filius homi¬nis». Et ita nota formam divinitatis in imagine induisse formam humanitatis in similitudine, «et habitu inventus est ut homo», scilicet vitam communem inter homines ducens; Lucae 7o: «Venit Filius hominis manducans et bibens» et cetera. ‹Humiliavit semet ipsum›, dum passionis ignominiam velut homo peccator sustinet, «fac¬tus oboediens» Patri, cui se aequalem sciebat, «usque ad mortem, mortem autem crucis», sci¬licet usque ad omnium terribilium terribilissi¬mum. Hanc igitur patientiam et humilitatem nos imitari docet. «Propter quod Deus illum exaltavit.» Quan¬tum humilitas mereatur, ostendit, ut magis hanc imitaremur calcata iactantia. «Exaltavit» autem, id est exaltatum fecit intelligi seu exaltavit ipsum hominem, qui erat in Christo, «et donavit illi no¬men, quod est supra omne nomen»; donum Pa¬tris ut patris est gignere filium, et hoc donum est «nomen, quod est supra omne nomen», ut sci¬licet appelletur et sit Deus. «Ut in nomine Iesu omne genu flectatur.» Non flectat genu creatura adoptivo, sed vero Deo. Dicunt enim haeretici Christum adopti¬vum esse filium; sed non est verum. Tetigi alibi de hoc quomodo adoptio habet similitudinem filiationis, quia hereditat adoptivus filius sicut naturalis. In eo autem quod Christus sic fuit homo quod et Deus, posset quis dicere sic Chri¬stum adoptivum quod et naturalis Dei Filius, quia sic Filius hominis quod et Filius Dei. «Caelestium, terrestrium et infernorum», hoc est eorum qui in caelo et in aere sunt et 245ra in terra et in inferno. «Et omnis lingua confiteatur», si non volunta¬te, tamen necessitate. Intellige genua et linguas rationalis creaturae quae haec solum fateri potest modo suo, scilicet asserendo et assertionem re¬verenter ostendendo. «Quia dominus Iesus Christus in gloria est Dei Patris.» Gloria est claritas maiestatis. Unde Pater dicitur gloria per Apostolum ad ⌈Roma¬nos⌉ et Filius «splendor gloriae». Claritas una maiestatis Dei Patris et Filii in Deo Patre et suo Filio. Adoratur genuflectione et linguarum om¬nium confessione et adoratione. Est intentio Apostoli instruere Philippenses, ut sint oboedientes, ita quod Christus in ipsis vivat, qui est ipsa consummata oboedientia. Unde subdit: «Omnia autem facite sine mur¬murationibus et haesitationibus, ut sitis sine que¬rela et simplices filii Dei», et infra: «verbum vitae continentes». Ecce verbum vitae continent veri oboedien¬tes; nec est oboedientia sine humilitate (dixit Ie¬sus: «Discite a me quia humilis sum et mitis cor¬de») nec sine patientia: ‹Qui tamquam ovis ad occisionem ductus› et cetera. Anima oboediens est tamquam ut lutum temperatum ad receptiones formae, quam figu¬lus efficit. Christus figulus est qui efficit de ob¬oedienti anima vas pretiosum, in quo ponitur manna; Exodi <16o>. Nam hoc est verbum vitae, de quo Paulus in hoc capitulo, quod continetur in anima oboediente. Lutum dicit humilitatem, et eius temperamen¬tum flexibilitatis est oboedientia. Calcatur et per¬cutitur, ut aptetur ad receptionem formae. Et in hoc patientia ostenditur, sine qua non perveniret ad formam. Eius tenacitas est perseverantia. Unde de limo terrae fit homo interior, et inspi¬ratur in ipsum spiraculum vitae. Ad hoc autem quod limus aptetur seu anima, ut recipiat divinam inspirationem vitae aeternae, consideremus quomodo instruimur exemplo Christi. Deus Pater voluit humanitatem Christi aptare, ut esset capax supremae gloriae. Verbo suo ipsam subiecit et quasi manu potentiae suae contrario modo operatus est in respectu ad de¬ceptionem diaboli. Primus Adam, cum esset homo volens esse Deus, sciens ab oboedientia recessit et in pul¬chritudine fructus arboris pastum scientiae boni et mali quaesivit et mortem invenit; mendacium magisterium formandi accepit, cui homo oboe¬divit, et formam erroris acquisivit. Lutum illud superbia infectum rigidum 245rb et in¬flexibile factum est quasi cera frigida durum non oboediens sigillo aeternitatis, nec poterat molles¬cere sine igne spiritali, qui non est repertus in hoc mundo. Venit Christus ‹qui, cum esset Deus, formam servi accepit et in illa forma exinanivit› se ipsum humilians usque ad inane et omni vana forma vacuum, uti fit quando formatum lutum puta olla redigitur vacuata forma in lutum, ut fiat oboediens ad omnia. Oportet enim lutum exina¬niri et penitus informe fieri. Tunc erit aptum ad oboediendum omni imperio figuli. Et ita factum est, quod Christus exinanitus, ut in eo nec species nec vita maneret, per crucem seu arborem mortis intravit ad gloriam Patris. Adam per fructum arboris scientiae reperit igno¬rantiam et mortem. Christus per arborem mortis invenit vitam. Unde haec omnia certe in Christo humana na¬tura, sive limus ex Adam sive cera frigida, est calore caelestis ignis qui caritas dicitur, a sua frigida natura resoluta, et facta est oboediens imperio Dei. Quan¬to igitur anima magis est apta ad nobilem divinae formae impressionem, tanto clariori modo in ipsa gloria Dei relucet. Fit enim arte divina ex ipsa vas vivum secundum capacitatem suam. Evacuatur prius omnibus mundanis desideriis et repletur rore gratiae, ut possit attrahi sursum per solem iustitiae; exemplo quo ovum evacuatum est rore impletum et cera clausum per solem sursum attrahitur. Attende: nos qui sumus huius mundi incolae habemus animam transformabilem, quasi sit cera intellectualis, quae se ipsam conformat concupi¬scentiis suis seu sibi placitis formis. Et quia ignorat divinas formas, quae sunt caelestiales et perpetuae, non se illis, sed temporalibus conformat, quae non possunt sibi dare, quod non habent. Sed si sim¬pliciter se subicit figulo, qui finxit sigillatim corda omnium, ut ille formet, tunc assequitur iuxta ver¬bum seu conceptum Dei formam caelestem et im¬mortalem, quae non est huius mundi, quam ante receptionem non scivit, neque aliquis scit nisi qui accipit. Et post receptionem cognoscit se verbo Dei, cui oboedivit, conformari. Et nota: ex quo anima se conformat illi, quod amat, et dum se amat, se sibi conformat. Et quia a se non habet, ut sit et vivat, 245va non se amat, quando se amat. Sed si Deum amat, a quo habet esse et vivere, cuius est imago, et se non amat, ut illum magis amet, tunc se amat, ut Augu¬stinus super Iohannem homilia <CXXIII> pulchre deducit. Non potest autem anima Deum amare, nisi in ipsa sit forma Christi, qui solus nos instruit verbo et exemplo, quomodo Deum Patrem amare possumus, scilicet per eius for¬mam et imitationem. Et ideo id quod in Christo credimus, scilicet oboedientiam usque ad mor¬tem, in nobis si senserimus, tunc formatur in nobis Christus, et accipimus formam Filii Dei, per quam ad gloriam Patris pertingimus. Quomodo autem in nobis sentimus Christum in cruce? Attende ad dictum Cassiani De insti¬tutis monachorum libro IVo, capitulo <35o>. Ait enim: Sicut enim qui crucis patibulo affigitur, iam non praesentia contemplatur nec de suis cogitat affectionibus, non pro crastina die sollicitudine cu¬raque distenditur nec concupiscentia commove¬tur, nulla superbia, nulla aemulatione, nulla con¬tentione succenditur, non de praesentibus dolet iniuriis, non de praeteritis recordatur, sed dum ad¬huc spirat in corpore, cunctis elementis credit in esse defectum illuc praemittens sui cordis intui¬tum, quo se non dubitat perventurum. Ecce qui sic sentit cum Christo crucifixo, ille cum ipso cru¬cifixus non solum a vitiis, sed ab elementis huius mundi, ibi habet oculos fixos, quo se singulis momentis sperat migraturum; talis complete oboedit, et haec est oboedientia consummata. Septem autem debet habere gradus oboedi¬entia: primo debet libenter oboedire praelato loco Dei in omnibus mediis, quae in lege Dei non sunt prohibita vel praecepta. Sunt autem media, cum quibus vel sine quibus potest salus aeterna haberi, ut feria sexta ieiunare in pane et aqua, portare cilicium, diu orare et ceteris. In illis obtemperandum est praelato seu confessori sic¬ut in divinis praeceptis vel prohibitionibus. Secundus gradus est simpliciter et sine mur¬muratione vel querela oboedire; nam qui ambu¬lat simpliciter, ambulat confidenter. Murmuravit populus Israel suspirans ad pepones et allia et cucumeres et ollas carnium, quas reliquerant in Aegypto. Ideo «prostrati sunt in deserto.» Mur¬muravit Moyses et Aaron adversus dominum apud 245vb aquas contradictionis, quare non merue¬runt intrare terram promissionis. Audi, quid di¬cat dominus: ‹Populus, quem non cognovi, ser¬vivit mihi, in auditu auris oboedivit mihi.› Tertius gradus est hilariter oboedire. Hilarem enim datorem diligit Deus. Quis enim locus ob¬oedientiae relinquitur, ubi aegrotus vultus cer¬nitur. Aegrota quidem facies aegrum signat ani¬mum, et tristitia exterioris habitus designat ani¬mum consternatum. Quarto celeriter oboedire. Cavendum est, ne mora trahat periculum. Velociter enim currit ser¬mo domini et velocem desiderat auditorem. «Vi¬am», inquit, «mandatorum tuorum cucurri» et «legem tuam dilexi». Fidelis oboediens nescit moras nec mandatum procrastinat. Parat enim oculos visui, aures auditui, linguam voci, manus operi, pedes itineri. Totum se colligit interius, ut imperantis exterius colligat voluntatem. Quintus est viriliter oboedire. «Viriliter», in¬quit, «agite et confortetur cor vestrum omnes qui speratis in domino.» Item: Misisti manum ad fortia. Instandum est et fortiter agendum. Si tribulatio intonat, si per¬secutio resultat, si hostes iter tuum impediunt, tu tamen dicas: «Paratus sum et non sum turbatus.» Sextus est humiliter oboedire, «quia in humi¬litate nostra memor fuit nostri.» Septimus est perseveranter oboedire. «Qui perseveraverit usque ad finem, salvus erit.» Et finis non pugna coronat. Multorum est incipere, sed paucorum perseverare. Et haec nunc ob temporis angustiam pro prima parte sermonis sufficiant. SECUNDA PARS Secunda pars sermonis: «Ecce rex tuus venit tibi mansuetus»; ex evan¬gelio, originaliter ex Zacharia propheta. Voluit Christus rex et Messias, uti de eo pro¬phetatum est, intrare civitatem, ubi erat tem¬plum et domus Patris sui; et venit ut legatus Dei. Non venit <per> pedes, sed ut tota civitas ad¬miratione commoveretur, venit super pullum asinae, super quem nullus hominum ante sede¬bat. Et facta est sibi ab apostolis, pueris et po¬pulo, qui praecedebant et sequebantur, divina re¬verentia signis convenientibus. Et confessi sunt ipsum Dei legatum esse, ut talem benedicentes et tamquam 246ra salvatorem cognoscentes, «Hosan¬na in excelsis» clamantes. Qui cum sic intrasset uti legatus Dei et visi¬tator, templum intravit et tamquam potens ope¬re et sermone, cui omnis potestas a Patre suo data erat, correxit corrigenda. Et ut ait evangeli¬sta, ‹commota est de illo suo adventu tota civi¬tas›, et unusquisque alterum interrogabat, quis ille esset. Et sic per interrogationes et responsio¬nes rex, cuius regnum non erat de hoc mundo, cognitus est, scilicet quod regnum suum esset apud Patrem, unde missus erat. Considera quomodo Christus post resusci¬tationem Lazari voluit intrare Ierusalem ut le¬gatus Dei, quia «venit in nomine domini»; nam iam in illo miraculo omnibus noto, quorum ad¬erant plures qui audiverant eum clamantem «La¬zare veni foras!» et aliis multis ostendebat opere et virtute se a Patre missum. Dicebat enim: ‹Si mihi non creditis, operibus credite, quia Pater in me manens facit opera.› Et istae fuerunt bullae, quae fidem faciebant de eius potestate ligandi et solven¬di ac quod omnem sui Patris habuit auctoritatem. Ipse bullas legationis per se ipsum in pro¬vincia, ad quam missus fuerat, insinuaverat et testes produxerat: Moysen, prophetas, Iohan¬nem Baptistam, pastores, magos, resuscitatos et liberatos per ipsum a variis infirmitatibus atque apostolos, quos de ignorantia transtulit in evan¬gelizationem vitae. Unde quando se sic mundo manifestavit et antistitem atque pastorem seu pontificem simul et regem interioris hominis satis propalavit, voluit complere ministerium suum et in festo Paschae per proprium sangui¬nem in sancta sanctorum intrare, ut purgatio¬nem faceret animarum, prout Paulus ad He¬braeos describit. Tempus autem venerat, quia ea praecesserant, quae iuxta prophetarum vaticinia praecedere de¬bebant, et deventum est ad Zachariam, qui de modo, quo venturus esset Christus tamquam iu¬stus et salvator descripsit. Ait enim nono capi¬tulo: «Exsulta satis filia Sion, iubila filia Ierusa¬lem! Ecce rex tuus veniet tibi iustus et salvator, ipse pauper et ascendens super asinam et pullum asinae filium.» Quae auctoritas ad litteram per omnes 246rb rab¬bi Iudaeorum de Messia loquitur. Dicunt au¬tem evangelistae: «Noli timere filia Sion!», ubi hic ponitur «Exsulta satis!»; nam praemi¬serat propheta multas futuras tribulationes, sed Messiam venturum infert salvatorem. Ideo dicunt evangelistae prophetam per verba ista «Exsulta satis!» voluisse innuere «Noli timere filia Sion!». Dicit «Ierusalem», quae sub matre defensio¬nis arce Sion aedificata erat. Dicit «Ecce rex tuus veniet tibi iustus et sal¬vator». Intellexerunt Iudaei salvationem seu libe¬rationem ab oppressione Romanorum, ne arta¬rentur ad tributum et alia servitia. Et sic primi Christi discipuli videntur intellexisse in princi¬pio. Et ideo quia non videbant in Christo oppor¬tuna ad hoc, scilicet divitias, exercitum et militi¬am, spreverunt eum, quasi non foret possibile ipsum esse regem illum Messiam. Sed propheta clare locutus est, quia dixit, quod esse deberet iu¬stus et pauper, et quod super asinam et eius pullum successive ascendere deberet et sic venire. In istis iudiciis potuissent intellexisse ipsum Messiam, regem, salvatorem, qui ideo Iesus nominatur, regem salvationis esse animarum, quia «rex iustitiae», scilicet rex religionis divinae, quae se ad fines orbis dilatare debebat, ut sic regnum suum esset amplissimum, prout ibidem consequenter propheta dicit. Unde de ecclesia, cuius caput Christus est, lo¬quitur, quae est regnum iustitiae. Istud est ve¬rum et immortale regnum, quod numquam de¬ficiet, sub quo sunt reges saeculi. Ita legitur Deum dixisse, Exodi <19o>, regnum suum esse sacerdotale, et sui regni incolas esse gentem sanctam. Hoc regnum tradidit gubernandum Fi¬lio, quem misit. Christus igitur rex et sacerdos sic venit Hierosolymam die illa quinta ante diem Paschae, scilicet decima die mensis, quando agnus immolandus mandatur recipi, Exodi 12o, et intravit templum seu domum sacrificii ipse agnus immaculatus. Notemus quomodo est receptus Christus no¬ster cum palmis, ramis arborum, vestimentis et cetera et cantico: «Hosanna filio David, benedic¬tus qui venit in nomine domini!» Ad singula est attendendum: nam de ramis palmarum et oliva¬rum fecerunt victorioso et pacifico regi hono¬rem, 246va prout antiquitus victoria per palmam, pax per olivam designabatur. Quod vestimenta exue¬bant apostoli et straverunt super asinam et fe¬cerunt eum sedere desuper, ideo forte quia non erat sella, et quod pueri Hebraeorum vestimenta prosternebant in via ad magnam reverentiam eius factum est. Si hodie reverentia fit disco¬operiendo caput, quanto illa maior se exuere et prosternere vestimenta sub asina regis. Fateban¬tur igitur ipsum pauperem regem dominum re¬rum, cui usque ad nuditatem serviendum esset. Clamabant: «Benedictus qui venit!» Fatebantur illum promissum venturum, in quo omnes benedi¬cuntur, Abrahae et David filium benedicere; uti Lyra Super Iohannem hoc exponit, est verba laudis dicere, in quibus confitentur benedicentes ipsum omni laude dignum. Confessio capitur pro laude, ut Glossa aurea exponit verbum Apostoli ad Romanos. «Confitebor tibi in gen¬tibus», hoc est laudare te faciam gentes. Et Chri¬stus dicit in evangelio: «Confitebor tibi Pater caeli et terrae», hoc est: Laudo te Pater. De ipso scribitur: «Benedictionem omnium gentium dedit illi, et testamentum eius confirmavit super caput» eius; nam est fons benedictionis vivae aquae. ‹Petra enim erat Christus›, de cuius aqua viva spiritaliter omnes bibunt. Ipse est lux intelli¬gentiae, qui dicit: «Ego sum lux mundi.» Unde ipse est «sol iustitiae» et vita vivificans. Omne enim be¬nedictum ab eo habet ut sit benedictum, quia eius dicere ut est verbum Dei non potest nisi esse be¬nedictum, quia dicere est esse; «dixit, et facta sunt», et erunt facta valde bona, ideo a bono. Quod dicunt: «Hosanna», hoc est «Hosianna», scilicet ‘salvifica’. «In excelsis», hoc potest ad cla¬morem referri, ut dicatur eos in excelsis, id est al¬tissime clamasse. Doctores tamen exponunt quod deprecatio erat, ut salvificaret in excelsis, ut intel¬ligamus Spiritu Sancto motos ad significandum Christum regem et salvatorem esse et supernorum bonorum datorem et non huius mundi. Ambro¬sius in sermone diei sic dicit: «Hosanna in excel¬sis!» tantum est dicere ac si dicatur: Salva nos in terris, quia etiam salvas in caelis. Et quia cum ma¬gna devotione hoc dicebant, duplicaverunt vocem, ut iterum dicerent: «Hosanna in excelsis!» Haec ille. Dicebat propheta Zacharias ipsum 246vb esse re¬gem, qui est et sacerdos, cuius typum Melchi¬sedech qui est «rex iustitiae», gerebat. Aliquan¬do me recolo dixisse, cum ipse sit sapientia et iustitia et clementia et virtus virtutum, immo «rex virtutum», tunc ipse est, per quem reges regunt. Ipse est verbum illud Dei, per quod Deus creavit et regit omnia. Omnis rector hoc Dei imperiale verbum inquantum rector parti¬cipat; nam omnis potestas a Deo est. Sic omnis illa regendi sapientia a Deo est et cum illo fuit semper. Participant igitur omnes reges potesta¬tem verbi; per quod verbum regunt. Sed non omnes in Christo qui regunt, per verbum re¬gunt. Sed si non sunt christiformes, scilicet iu¬sti, veri, clementes, non sunt in Christo regen¬tes. Regunt per datam potestatem desuper, sed non in Christo. Unde nullus est verus rex, nisi regat in Chri¬sto, hoc est nisi sic sit indutus Christo, quod Christus ipsum regat et per ipsum subditos. Qui fatemur Christum esse regem et dominum no¬strum, attendere debemus ad Glossam aure¬am super verbo Apostoli ad Romanos: «Quia si confitearis» et cetera, «salvus eris». Sic dicit Glossula: Quicumque confitetur Christum su¬um esse dominum, necesse est ut illius domi¬netur veritas, pax ceteraeque virtutes quae do¬minus sunt. Si haec dominentur illius et haec ore proferre contendit Christumque a mortuis resu¬scitatum crediderit et tam salubrem fidem ope¬ribus ornet, hic sine dubio salvus erit. «Corde creditur ad iustitiam»; nam primum iustitia est per cordis credulitatem inchoanda, deinde ore proferenda, postea vero, ut dictum est, dignis operibus ornanda. Qui hoc modo «credit, non confundetur». Haec illa habet ex¬posiuncula. Unde ponderemus, ne mentiamur qui invoca¬mus nomen domini; nam ut idem ait expositor, ille invocat nomen domini, qui in omnibus quae agit voluntatem domini studet adimplere. Hoc modo invocans praeceptum apostolicum potest adim¬plere, quod dicit: «Sine intermissione orate». Docet nos doctor iste utique solidus et planus, quod nisi in nobis praevaleat voluntas Christi, non recte di¬cimus ipsum dominum et regem nostrum, quia non ipse nos movet, sed voluntas nostra. Sicut hic in exemplo Christus sedebat super asinam et mo¬vebat ipsam ad suum obsequium. Unde Christianum necesse est dicere: ‹Ut iu¬mentum factus sum apud te›, de quo in alia parte sermonis satis dicitur. Sedeat igitur rex noster qui Dei verbum est et logos seu ratio vocatur, super asinam, scilicet ani¬mam apostolorum vestibus stratam et ornatam, scilicet quando ipsos imitando induit et in sanctam civitatem ducat, ubi secum moriatur et resurgat.