281vb «Sic currite, ut comprehendatis.» Quoniam mihi necessitas imminet, ut com¬missam mihi a pontifice nostro visitationem Deo dirigente perficiam, de tam sancta re mihi verba doctoris nostri Pauli, quae Corinthiis scripsit et in ecclesia hodie leguntur, aliqua di¬cendi materiam praestant, ad vos fratres per me Paulus, per quem Christus loquitur, dicens: «Sic currite, ut comprehendatis.» Sumus in hoc mundo «secundum interiorem hominem» exules et peregrini ‹non habentes ma¬nentem civitatem›, currentes ad aliquem nobis determinatum finem, quem omnis currens desi¬derat. Nemo enim currit, ut currat; quod mo¬vetur propter quietem movetur. Sed alius est motus naturae, alius motus intelligentiae. Mo¬ventur enim tam equus quam equitans; equus sub directione sessoris necessitatur, sessor elec¬tione. Cur autem necessitat equum, ut currat? Certe ut comprehendat. Finis igitur est causa causarum, cuius gratia omnia sunt. Id autem quod agit propter finem dicitur in¬tellectus, qui ideo est principium motus omnia ad intentum disponens et ordinans. Ordine igi¬tur quem in natura experimur videmus intelli¬gentiam primam seu conditorem intellectum pri¬mum movens, quem Paulus Deum nominat, qui est causa ordinis, dicens: ‹Quae a Deo sunt or¬dinata sunt.› Sicut igitur videntes equum tenere viam rectam ad civitatem et non vagari in campo 282ra iuxta sua desideria scimus hoc esse, quia sessor sic ipsum dirigit ad locum quem ipse appetit, ita, dum videmus animale corpus nostrum moveri ad «manentem civitatem» caelestium civium, sci¬mus hunc motum esse ex directione intellectua¬lis spiritus, qui ipsum animal dirigit. Sed quid dirigit intellectum? Certe fides. Nam nisi currens crederet finem cursus esse ap¬prehensionem et speraret suum cursum finem attingere, non curreret. Qui enim seminat in spe seminat. Sed quid animat fidem et spem, quae in cursu apprehendimus, cum sine anima seu spi¬ritu non sit motus? Certe caritas. Nam caritas est spiritus vitae, fidei et spei. Et attende, quomodo virtus illa divina, quae movet intellectum ad incorruptibilem divinum finem, videri debet per elevationem de visibili homine ad invisibilem secundum doctrinam apostoli ad Romanos in principio. In homine experimur corpus et illud vivere non ex se. Vi¬demus enim corpus vita carere, quando non sentit. Habet igitur vitam a virtute sensitiva. Sed in homine experimur virtutem sensitivam dirigi ad contraria eius desideria, ut ad castita¬tem et abstinentiam. Scimus igitur altiorem vir¬tutem illam esse, cui virtus sensitiva oboedit, quae est libera voluntas. Non potest autem li¬bera voluntas esse nisi in intellectuali natura. Arbitrium enim praesupponit intellectum, cum sit electio. Electio est comparans et discernens. Sic dico virtutem illam altam, quae naturam li¬beri arbitrii dirigit, habere spem, quae vivit ex fide, fidem, quae movetur ex caritate. Habet igi¬tur caritatem. Sed sicut intellectus in homine est forma viva omnia formans et vivificans, sic se habet caritas in hac virtute unitrina. Unde sicut cessante corpore et sensitiva virtute non deficit intellectus, ita et caritas manet fide et spe ces¬sante. Sed quid est illa caritas? Dico: comprehensio seu nexus, quo christianus nectitur divinae im¬mortalitati, in quo consistit ultima felicitas. Di¬ceres: Cum supremum hominis sit liber intellec¬tus, quomodo pervenit homo ad spiritum illum, qui intellectum sic dirigit 282rb ad comprehensionem finis, qui est supra intellectum? Dico quod, sicut animalis homo de sua natura corruptibilis et mortalis, penitus ignorans et caecus fit virtute intellectuali videns et sciens conformiter ut an¬geli seu dii, ut eos Moyses nominat, et hoc per intellectualem doctrinam, sic fit nostra intellec¬tualis natura per spiritum seu caritatem divinam felix. Non enim consistit felicitas intelligentiae in scire, cum scire capiat magis et minus. Non enim felicitat quod potest esse maius et minus. Potest enim tolli, si potest esse minus, et non est perfectum, si potest esse maius. Felicitas autem est sine ambiguo finis perfectionis in stabili ae¬ternitate. Unde sicut quamdiu rem non vidimus, nobis gradus ultimae sensibilis cognitionis defi¬cit, ita quamdiu tantum scimus veritatem et ip¬sam non videmus visione illa, quae est ultima fruitiva cognitio, nondum ad finem desideriorum attigimus. Igitur felicitas in visione intellectus conditoris omnium exsistit. Quae autem sit doctrina illius divini spiritus, patet. Nam est evangelium, scilicet annuntiatio bona. Non philosophia aut logica seu discursiva ratiocinatio seu rationalis persuasio sive locutio, sed Filii Dei annuntiatio, quae per virtutem ope¬rum ostensa est. Hac doctrina pervenitur ad hunc spiritum nos ad felicitatem dirigentem et non alia. Omnia igitur Paulus se facere dicit, ut particeps fiat evangelii, in quo hic spiritus est nos docens viam ad illam vitam. Habemus igitur nos sic currere debere ut participes evangelio. Tunc enim certi sumus ad comprehensionem immortalis coronae nos perventuros. Multum considerandum est Paulum ‹omnia propter evangelium fecisse, ut particeps eius fieret.› Evangelium igitur est divina doctrina Christi Filii Dei, quae sic potest capi quod quis illius doctri¬nae particeps fiat, et per doctrinae participatio¬nem intellectualis natura fit sciens supra suam naturam, scilicet divina scientia, quae, cum mo¬veat intellectum, spiritualis naturae est; spiritus enim motor est. Caritas igitur, quae est doctrina Christi, ‹est diffusa in cordibus christiformium 282va per Spiritum Sanctum›, ut ait apostolus. Ecce quae est diffe¬rentia inter vivum christianum habentem spiri¬tum caritatis et mortuum spiritu carentem. Sunt qui Christum habent quasi in sensibili corpore, scilicet in fide informi, qui credunt omnia quae de Christo loquitur evangelium, sicut et daemo¬nes, qui contremiscunt, sed non habent Chri¬stum vivum, quae vita non est in sensu sed in spiritu rationali seu intellectu receptibilis. Diceres: Quomodo experior spiritum Christi habitare in corde seu interiori homine? Dico: In te experiri poteris ex motu desiderii, scilicet si motus tui desiderii est christiformis, puta quando motus desiderii est ad oboedientiam Dei in tantum inclinatus, quod tu usque ad mortem ardes divinis praeceptis parere et gau¬des in omni adversitate quam pateris, ut ei so¬lum placeas. Diceres: Quomodo igitur ille agere debet, qui non sentit in se spiritum illum? Dico quod atten¬dere debet ad suam vocationem et in illa currere quam diligenter, quia utique ad comprehensionem perveniet. Nam ait apostolus: «Sic currite, ut com¬prehendatis.» Loquitur ad currentem qui tendit ad finem, sicut canonicus ad finem currere debet ta¬liter, ut comprehendat. In omni cursu christiani est via, quae dirigit ad comprehensionem. Vocati estis, ut curratis sicut canonici. Sic igitur currite. Si dubitat aliquis, quomodo canonicus cur¬rere debeat, ad quid nominis respiciat: ‘canon’ graece ‘regula’ latine dicitur. Canonicus, a regula dictus, in regularum seu canonum observantia vivere, moveri et currere debet. Regula est men¬sura rectitudinis et iustitiae. Mensuret igitur ca¬nonicus, si cursum suum recte facit, ex canonum observantia. Quod si sic invenerit, sciat se in via comprehensionis esse. Sed in quibus consistit rectitudo illa? Dico: in regulando motum concupiscentiae, qui est ani¬malis. Et est trinus, scilicet elationis, avaritiae et luxuriae, qui per religionem reprimitur, quae est «munda et immaculata». Et per regulam oboedi¬entiae dominatur motui elationis et superbiae, per regulam paupertatis avaritiae et per regulam castitatis luxuriae. Omnis christianus regula evangelica 282vb dirigitur, ne dominetur concupiscen¬tia in ipso. Sed in suo ordine plus canonici, qui se voto particularius ad canones astrinxerunt et, ut divinis laudibus tantum vacent, sacrario ope¬rari statuerunt, et ideo ‹de sacrario edunt›. Dicit deinde apostolus, quomodo iste cursus comprehensionis fieri debeat: ut in agone et cur¬su bravii, scilicet cum summa vigilantia et cura, ut dum quis certat habere quod est melius auro et omni desiderabili huius mundi, ut est corona honoris, pro qua assequenda omnia liquit im¬pedientia. Deonerat enim se sic currens, ne et¬iam auri pondere impediatur. Si igitur pro gloria, quae est quaedam memoria laudis etiam post mortem habens quandam immortalitatis imagi¬nem, quidam etiam sensibilem mortem subeunt, quid agere tunc debet immortalitatem compre¬hendere satagens non in imagine sed veritate? Utique hic agonizare debet quasi cum mundo certans, quem omnino vincere, etiam si mori¬endum sit, contendit. Oportet autem christianum per victoriam mundi huius fieri regem et coheredem Christi. Sed mundus non vincitur nisi in spiritu Christi, qui non est de hoc mundo et non habitat in accidioso sed in zeloso oboedienti et vigilantissi¬mo ‹usque ad mortem, mortem etiam crucis› de¬spectuosissimam. Omnia igitur verus agonista linquit, etiam et animam seu vitam suam, ut as¬sequatur bravium verae immortalitatis seu incor¬ruptibilem coronam. Et quoniam non omnes oboediunt evangelio, visitatio et directio necessaria est mihi, ut audi¬stis ex lectione apostolicae bullae, pro vestra sa¬lute mihi commissa, ad quam his paucis pro ex¬planatione thematis praemissis in Dei nomine accedamus.