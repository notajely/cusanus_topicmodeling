Cod. Vat. Lat. 1245 fol.86ra Ait Jesus Johannis 3o: «Sicut Moyses exaltavit serpentem in eremo, ita exaltari oportet Filium hominis, ut omnis qui credit in eum non pereat, sed habeat vitam aeternam.» Videtur admirabilis similitudo. Nam si quis scire cupit ex his, qui non dubitant hoc verum de serpente per Moysen in eremo exaltato, quo modo mors Christi in cruce vivificat mortuos seu venenatos mortaliter a serpente illo, qui in¬sidiatur calcaneis mulieris seu concupiscentiae animae nostrae, recurrat ad exemplum illud. Nam serpens exaltatus in eremo non habuit vi¬tam aliquam neque umquam fuit naturae illius cuius venenosi serpentes, et tamen si quis mor¬tale venenum ex morsu serpentis habens vidit illum oculis sensibilibus et credidit se ex visu liberari a temporali morte, liberabatur; neque ille liberabatur a serpente quem Cod. Vat. Lat. 1245 fol.86rb vidit, sed per di¬vinam virtutem, quam credidit medio serpentis exaltati sibi gratiose communicari. Sic qui morsu serpentis habet letale venenum in anima sua non potest aliquo huius mundi antidoto curari a morte aeterna, nisi oculis animae laesae intueatur in exaltatum mortuum seu in mortem Christi fide tali, non quod visibile corpus aut sanguis liberet a morte aeterna, sed virtus Dei mediante morte Christi. Et nota, quo modo serpens deceptor est spi¬ritus decipiens spiritum nostrum, quia mendaci¬um est pater eius sive quia ipse ex mendacio est mendax. Et non est nisi unus spiritus ex veritate qui est veritas, qui habet curare spiritum no¬strum a veneno seductoris illius deceptorie spiri¬tui nostro immisso. Est autem «spiritus veritatis» spiritus Jesu seu salvatoris. Attende, quo modo Deus fecit cuncta dupli¬cia, unum contra unum: spiritum Jesu humilitatis contra spiritum diaboli superbiae, uti Iob ait dia¬bolum principem esse super omnes filios super¬biae, et est regnum unius contra regnum alterius. Unius regnum, scilicet spiritus Jesu, est vitae, lu¬cis, sapientiae, laetitiae etc., alterius est mortis, tenebrae, ignorantiae, tristitiae etc. Referunt naturales quod una est herba napellus nomine, duas habens radices et quod morsus unius radicis praestat mortem neque est remedium in mundo natum contra venenum illud. Alia autem radix, si comeditur, curat et salvat, neque in aliqua re reperitur medela. Si¬mile quasi in scorpione dicitur. Nam cum acu¬leo inficit, et si cauda abiecta, conquassatus, puncturae supraponitur, salvat. Sic dicitur de serpentibus, quoniam in ipsis reperitur vene¬num et medela contra venenum. Tyriaca est medela contra venenum ex tyro serpente, qui maxime inficit. Sic paene in omnibus unum contra unum reperitur. Sed Jesus assimilat se serpenti exaltato, qui salvat contra morsum serpentis. Serpens pro spi¬ritu capitur intellectuali, inter quos est exaltatus a terra et terrae inhaerens. Separatus a terra curat, inhaerens laedit. Spiritus qui salvat subintrat in¬teriorem hominem a terra corporis exaltatum. Spiritus deceptor in exterioris hominis cavernis se abscondit, quae sunt viae sensuum. Cod. Vat. Lat. 1245 fol.86va De hoc sic dictum sit. Considera, quo modo crux propter Christum in eo passum, cum iniustissime innocentissimus pateretur in eo, potius debuit omnibus Christum amantibus esse horrori quam honori, nisi quia volens mortuus est in eo nobis ad honorem et salutem. Ponitur crux contra crucem. Nam in cruce vincit mors vitam, et in cruce vita vincit mortem. Crux est signum triumphi mortis, et crux est signum triumphi vitae. Nota quod Petrus fecit tres abnegationes in domo Cayphae, et in hoc tres evangelistae con¬cordant. Et quia sanctus Johannes videtur di¬cere quod in domo Annae fecit primam, ideo quidam putant Johanni, qui fuit praesens, stan¬dum, quod omnes fecerit in domo Annae. Et est diversitas inter doctores. Ego autem Nicolaus anno Domini 1455 Bri¬xinae adverti librum Johannis corrupte ad nos venisse non solum in illo, sed et in eo quod habet Christum ad Cayphan ductum in praeto¬rium, ubi Graeci habent «a Caypha» et non «ad Cayphan». Et ita verum est. Hic autem post tex¬tum, ubi dicitur: «qui erat pontifex anni illius», forte sequi debet: «Et misit eum Annas ligatum ad Cayphan pontificem. Erat autem Cayphas» etc. Tunc textus stat ut debet et concordat cum aliis evangelistis. Et qui advertit, quo modo Johan¬nes numquam nominat pontificem nisi Cayphan, ille videt me verum dicere. Et Chrysostomus, qui dicit servum pontificis qui dedit alapam Christo fuisse Malchum, sic intellexit ut ego; nam Malchus fuit servus Cayphae, ut Johannes fatetur. Quod autem textus ille: «Et misit eum Annas ligatum» etc. non est in loco suo positus facit obscuritatem. Et forte hoc accidit ex vitio scrip¬toris, quia fuit in primo exemplari obmissus et additus in margine, et post hoc non fuit in de¬bito loco insertus, ⌈ut⌉ quia Johannes scribendo, quando venit ad hoc quod servus pontificis de¬dit Christo alapam, ut declararet hoc fuisse fac¬tum in domo pontificis Cayphae, statim subiun¬xit: «Et misit eum Annas» etc., non tunc, sed ante. Et hoc quod dicit «ligatum» probat Annam non se intromisisse de iudicio, quia non erat pontifex, sed statim sic, ut erat ligatus, ad pon¬tificem misisse.