27ra lin.14 «Venite ad me omnes, qui laboratis et onerati estis, et ego reficiam vos», Matthaei XI et in ultimo evangelio, quod hodie legitur secundum ecclesiam Leodiensem. Verbum consolatorium «Venite» etc. loquitur plenitudo, loquitur salvator et salvatio, loquitur fortitudo, loquitur quietitudo et requies et sab¬batum etc. Habemus igitur relevantem portantem nos, qui ‹humeris suis ovem, quae perierat, portat›. Habemus vivum thesaurum, qui ait: «Petite et dabitur». Habemus fontem vivum clamantem ad sitien¬tes: Venite, bibite! Habemus ‹cibum vivum› clamantem: Venite famelici, comedite! Habemus sanitatem vivam clamantem: Venite, qui angustiamini sub pressiones! «Venite», «qui laboratis» egestate, paupertate etc. «Venite one¬rati» servi maligni, qui cura gravi huic mundo serviendi onerati estis, «et ego reficiam vos». «Discite» etc. Docet nos alibi Christus, quo modo in mundo est pressura, in eo pax. Vocat igitur om¬nes de mundo nequam, quia «mundus in mali¬gno positus», ad regnum suum, quod non est «de hoc mundo». Ibi est pax et requies et ibi reperitur, ubi est. Quaerere in hoc mundo pa¬cem est, ac si quis foret in navi in aqua fluida et quaereret non moveri. Semper enim movebitur nisi ad litus attingat. Et hoc est exire aquam aut si manes in aqua et ancoram fidei figis in litore firmae terrae. Attende omnes vocatos: «Multi vocati», sed «pauci electi». Item, quod omnes sunt ‹laboran¬tes et onerati›. Item, quod omnium una est re¬fectio. 27rb Scias, quod Christus nos docet in oratione dominica: «Dimitte» et dimittetur. Si igitur vis aliquid a Deo habere, hoc, quod te a Deo desi¬derare dicis, aut est bonum aut non; si bonum, quia optimus, ab eo petere potes. Si iudicas hoc tale dandum, tunc iudicas dandum, quando das. Da et dabitur. «Alter alterius onera portate». Quod tibi vis a Deo fieri, alteri fac. Quando Christus nos instru¬it, quod ‹uni ex minimo feceritis, mihi feceritis›, nos docet, quo modo omnes sumus in natura humanitatis Christo coniunctissimi et sumus omnes sui, quia, etiamsi Deus non foret, secun¬dum naturam in se omnem perfectionem huma¬nitatis complicantem princeps et rex noster es¬set, sicut apes in sua natura regem habent. Unde circa ‹iugum suavitatis› attende, quia mansuetudo et humilitas sunt, in quibus pax re¬peritur animarum. Moyses mansuetissimus, hinc rector populi. Attende, quo modo evangelium dicit revela¬tionem fieri parvulis, et quo modo parvuli adop¬tantur in filios Dei. ‹Nisi facti fueritis ut parvu¬lus› etc. Et dicit textus: ‹neminem cognoscere Patrem, nisi Filius›. Non reperitur paternitas, nisi in fi¬liatione et e converso sicut Pater in Filio et Filius in Patre. Filius revelat Patrem; et haec revelatio est filiatio, quia ‹nemo novit Patrem nisi Filius›. Et haec revelatio est Patris in Filio. Receptio Verbi seu Filii trahit in filiationem et hoc est in veritatem. Et ibi est quies intellectus.