134va «Ubi est qui natus est rex Iudaeorum?» Ultra ea, quae de hac festivitate alibi sig¬navi, dum hac die praedicarem in variis locis, iam addam enodationem thematis. Non dubitaverunt sapientes natum regem Iudaeorum, sed, ubi esset, interrogaverunt. Habuit populus ille ‹regem regum›, «qui ha¬bitat in caelis», pro rege, qui eosdem Iu¬daeos rexit per Moysen et prophetas. Et deinde ille, qui per illos populo loquebatur, dicebat: «Ecce assum», et «in terris visus» et «conversatus est», prout se venturum prae¬dixerat. Unde magi ex stella ipsum, qui venturus erat, iam natum non haesitantes in¬terrogaverunt, ubi esset. Dicunt quidam de sectis tractantes illas ex magnis et raris coniunctionibus planeta¬rum, maxime Saturni et Iovis, posse praevi¬deri, inter quas christianam, quae est de oc¬culta sapientia, Mercurialem appellant, quo¬niam possibile est coniunctionem significan¬tem sectam in domo seu constellatione na¬turae alicuius planetae fieri, et secundum hoc fieri sectas, ut una est secta Saturni, alia Ve¬neris, nam Iudaeorum sectam aiunt Saturni esse, Arabum Veneris, Christianorum Mer¬curii etc., ac quod magi poterant ex direc¬tione coniunctionis magnae praevidisse re¬gem et ducem sectae natum, et in qua re¬gione, non tamen praecise et in quo oppido 134vb aut qua domo. Ita Messala scribit veteres notasse in prima facie virginis ascendere vir¬ginem ablactantem puerum, quem gentes adorarent. Et secundum illos isti astrologi venerunt, ut illum in terris viderent sensibi¬libus oculis, cuius constellationem praevide¬rant in oriente, unde venerant. Sed nos istas coniecturas non curemus attendentes magos esse ductos signo visibili, quod praecedebat eos in forma stellae, in quo signo certificati fuerunt illum esse na¬tum, a quo omnis sapientia, qui ab omnibus huius mundi sapientibus quaerendus, cog¬noscendus et adorandus. Verba autem thematis nostri, quae sunt nunc exponenda, primo possunt secundum magistrum Ekkardum Super Iohannem dispositive capi, ut dicatur: Rex Iudaeorum, qui natus est, est ubi sive locus absolute, ac si sapientes dixissent: Ille rex, qui natus est, est Deus, qui est omnium locus. Nam sic omnes sapientes viderunt Deum locum esse. In loco enim omnia sunt in quiete et extra locum suum omnia sunt in inquiete, quia non sunt, quo tendunt. Sicut Salomon vidit omnia flumina reverti «ad locum, unde ex¬eunt», sic omnia revertuntur ad locum, unde exierunt. Omnia autem, ut sunt, ab essentia sunt, sicut alba ab albedine et bona a bonitate et vera a veritate. Essentia igitur, a qua omnia quae sunt exiverunt, est locus, ad quem om¬nia tendunt. Ex quo enim extra suum locum omnia sunt inquieta et ad locum suum om¬nia tendunt et recurrunt et in proprio loco tuentur et tuta sunt et quiescunt universa, tunc Deus non inconvenienter potest dici lo¬cus, non modo, quo intelligitur vis vocabuli, sed supra modum conceptus nostri infirmi. Sic Iohannes in Apocalypsi ait verbum Dei dixisse: «Ego sum alpha et o, principium et finis.» Sed finis, requies et bonum sunt idem. Deum autem esse locum animae psalmis¬ta in multis locis et Augustinus per dis¬cursum Confessionum suarum et alii faten¬tur. Sed quia Deus est, unde omnia recipiunt, ut sint, – quoniam, quae non sunt, ad se vo¬cat, ut sint, esse autem est, ad quod omnia vocantur, ut sint, et extra esse sunt inquieta; nam quae non sunt, non appetunt, nisi ut sint, ubi quiescunt – esse 135ra igitur, quod est principium omnium, quae sunt, est finis, lo¬cus seu requies omnium, uti in omnibus, quae ab arte vel natura fiunt, conspicimus, tunc in esse quiescunt. Domus enim quando in esse producitur ab arte, stat et quiescit inalterabiliter, et si deest sibi esse coloratum vel depictum, licet sit immobilis ut domus, movetur tamen ad esse illud, scilicet colora¬tum, quod deest, quo habito quiescit et ces¬sat omnis mutatio praeambula. Et attende, quod locus temporis est ae¬ternitas sive nunc seu praesentia, et locus motus est quies, et locus numeri est unitas etc. Nam quid videtur esse in tempore nisi praesentia? Fluit enim tempus, et non est flu¬xus eius nisi de esse in esse. Hoc esse est praesentia seu nunc, sicut dicitur, quod de solo tempore habemus nunc, neque sunt plura nunc, sed unum tantum. Nam nunc non transit in praeteritum, neque de futuro dici potest nunc. Nunc igitur, a quo et ad quod fluit omne tempus, est essentia seu esse temporis, quod nominamus hodie, seu aeter¬nitas seu nunc, quod semper stat immobili¬ter. Unde nunc aeternitatis est ipsa aeternitas seu ipsum esse, in quo est esse temporis, et est Deus aeternus, qui est sua aeternitas. Principium enim et finem ipsius esse, simi¬liter et locum temporis nominamus aeterni¬tatem. Et mihi videtur, quod quando ad motum respicimus, quod non reperimus in motu esse nisi quietem. Movetur enim omne mo¬vens de quiete in quietem sicut tempus de nunc in nunc, neque sunt plures quietes, circa quae fit motio, sicut nec plura nunc. Quies igitur est stabilis essentia motus. Unde omne, quod movetur, de esse quietis ad esse quietum movetur. Hoc autem stabile et sem¬piternum esse motus est quies, quae est Deus. Qui enim attendit in coincidentiam principii et finis atque quod in absoluto ter¬mino termini a quo et ad quem coincidunt, ille videt huius veritatem. Sic de numero. Nam numerus progredi¬tur de uno ad unum, neque aliud esse nu¬meri reperitur quam unum, nec sunt plura unum, sed unum unum est. Unitas igitur, quae est et entitas seu essentia, est una, quae est principium et finis et locus omnium enti¬um seu omnis numeri numerabilis. Deus igi¬tur, ut est essentia entium numerabilium, di¬citur entitas seu unitas seu unus Deus, qui est sua unitas. Sic ratiocinatio est motus rationalis spi¬ritus de veritate in veritatem, 135rb et non est nisi una veritas, et dicitur Deus veritas, quia quies seu locus rationum ratiocinantium sive intellectualium discursuum. Sic de aliis similiter concipito, et reperies in varietate nominum non nisi eundem Deum locum seu quietem omnium, qui est principium, quod cum fine coincidit om¬nium creaturarum. In hiis autem dicendi modis semper cavendum, ne credas terminos esse praecisos, quando de ineffabili loqui¬mur. Paulus autem dixit nos in Deo esse et moveri, nam viatores sumus. Viator autem a via dicitur et est viator. Viator igitur, qui ambulat seu movetur in via infinita, si inter¬rogatur, ubi est, dicitur in via. Et si inter¬rogatur, ubi movetur, in via respondetur. Et si quaeritur, unde movetur, dicitur a via. Et si quaeritur, quo tendit, dicitur de via ad viam. Et eo modo via infinita dicitur locus viatoris et est Deus. Unde via illa, extra quam non est viator reperibilis, est esse illud sine principio et fine, a quo est viator et habet omne id, quod est viator. Quod autem viator incipit esse viator in via, hoc nihil addit viae infinitae neque facit mutationem aliquam in via per¬petua et immobili. Unde attende, quo modo verbum Dei se dicit viam. Potes hoc intelligere, quod vere vivens intellectus est viator in via seu verbo vitae, a qua via est et dicitur viator et in qua movetur. Si enim motus est vivere, via mo¬tus est vita. Sic est via viva vivi viatoris. Via¬tor vivus a via viva id habet, quod est viator vivus, et via viva est locus eius et movetur in ipsa et ex ipsa, per ipsam, ad ipsam. Recte igitur Dei Filius se dicit viam et vitam. Sed adhuc attende, quod via illa, quae et vita, est et veritas. Nam vivus viator est ra¬tionalis spiritus, qui in motu suo habet vi¬vam delectationem; scit enim, quo tendit. Nam scit se esse in via vitae. Sed haec via est veritas. Nam veritas est delectabilissimus et immortalis cibus vitae eius; a quo enim ha¬bet esse ipse vivus viator, ab illo pascitur. Via igitur viva, quae est et veritas, est verbum Dei, quod est et Deus, et est «lux hominum» in via ambulantium. Non enim ambulans alia luce indiget, ne ambulet in te¬nebris quasi nesciens, quo vadat. Sed via, quae vita 135va et veritas, est etiam lumen illu¬minans, et lumen est vivum, quia lumen vi¬tae se ipsum manifestans. Unus est autem introitus omnium homi¬num in hunc mundum, sed non aeque om¬nes vivunt. Nam etsi ut alia animalia nudi nascantur homines, tamen arte hominum textoria, ut melius vivant, vestiti sunt. Utun¬tur coctis cibis et domo atque equis et plu¬ribus talibus, quae ad melius vivendum ars addidit naturae, quas artes pro magno mu¬nere et dono seu gratia ab inventoribus ha¬bemus. Unde cum multi aerumnose et in tristitia atque in carceribus vivant multa patientes, alii vero laete et nobiliter in abundantia vi¬tam ducant, recte elicimus hominem posse aliqua gratia seu arte ad quietam et laetam vitam plus, quam natura concedit, pervenire. Et quamvis multi suo ingenio aut divina il¬luminatione varias artes invenerunt melius vivendi, ut qui artes mechanicas et semi¬nandi et plantandi et negotiandi invenerunt, et alii, qui politizandi et oeconomizandi re¬gulas conscripserunt atque, qui ethicam in¬venerunt se per mores seu consuetudines ha¬bituandi usque ad acquisitionem delectatio¬nis in vita virtuosa et sic se ipsum pacifice gubernandi, tamen hae omnes artes non ser¬viunt spiritui, sed tradunt coniecturas, quo modo in hoc mundo cum pace et quiete vita virtuosa et laude digna duci possit. Est deinde hiis artibus religio addita in divina auctoritate et revelatione fundata, quae praeparat hominem ad oboedientiam Dei per timorem eius et dilectionem ipsius et proximi sub spe assequendi amicitiam Dei datoris vitae, ut longam et tranquillam vitam in hoc mundo et in futuro laetam et divinam assequamur. Inter tamen omnes religionis modos valde a vera vita deficientes est nobis via ad vitam aeternam revelata per Filium Dei Iesum, qui nobis tradidit, quae sit vita caelestis, quam filii Dei habent, et quod nos ad filiationem Dei possumus pervenire, et de modo. Sicut enim ars bene vivendi in hoc sae¬culo ex variis ingeniis varie tradita est, et quae ex clariori ratione elicita est, perfectior est, sic et religio, quae respicit futuram vi¬tam et praesentem ordinat ad futuram, varie 135vb per prophetas futuram a remotis praeviden¬tes tradita est. Et quia nemo vidit nisi in coniectura vitam futuram, ideo solus ille, qui ex Deo sive vita illa caelestiali nobis futura in nostram venit naturam, perfecte religio¬nem seu viam ad eam tradere potuit. Hic est Iesus noster, qui venit de caelo, ut vitam ha¬beamus et abundantius quam per naturam vivamus per ipsum, qui «coepit facere et do¬cere», quo modo hoc fieret, et dixit: «Qui sequitur me, non ambulat in tenebris, sed habebit lumen vitae.» Fuit igitur ipse via gratiae assequendae, qui fuit et via naturae. Iesus itaque est locus, ubi omnis motus naturae et gratiae quiescit. Verbum Christi sive doctrina seu mandatum sive exemplar motus eius est via ad visionem sive appre¬hensionem vitae aeternae, quae est vita Dei, qui solus est immortalis; ideo est vita ab¬undantior quam vita creatae naturae. Unde ad viam gratiae, quae ducit ad Patrem, nemo potest per se ipsum pervenire, sed necesse est, ut ad ipsam per ostium pergat. Dicit autem Christus se esse ostium, qui est et via. Christianus, qui scilicet est fidelis fide operante per dilectionem, intravit per ostium et est in via. Ostium est fides, via est dilectio. Unde fides Christi formata est os¬tium pariter et via. Verbum itaque Dei Patris vocat de non esse ad esse et finaliter ad ipsum tale esse, quod vivit vita intellectuali, quia se intelligit esse. Verbum autem caro factum vocat hoc esse intellectuale per gra¬tiam ad sui consortium, ut scilicet degustet in fonte paterno dulcedinem divinae vitae suae, quae filiis Dei communicatur. Alio modo quaesitive intelligamus haec verba: «Ubi est qui natus est?», ita quod sa¬pientes quaesiverunt puerum regem, ut ipsum adorarent, quia Deus, et viderent, quia homo. Quaeramus igitur primo: Ubi est, scilicet Deus homo factus, ubi secundum divinitatem? Et primo scientes, quod Deus est, cuius «magnitudinis non est finis», ac quod ideo, ut ait Salomon II Regum 8, caeli caelorum ipsum capere non possunt, tunc non est in aliquo loco locatus. Volentes autem indagare, ubi sit, primo secundum magistrum Ekkardum notemus, quod melius possumus videre, ubi non est. Dicamus ipsum non esse 136ra in aliquo «inclu¬dente defectum, deformitatem, malum, pri¬vationem aut negationem». Nam cum pri¬vent et negent aliquid esse, licet etiam ali¬quid ponant esse praeter id, quod privant aut negant, et Deus sit ipsum esse plenum, de cuius plenitudine omnia quae sunt acci¬piunt ut sint; Deus enim est ipsum esse, cui nullum esse potest abesse, sicut albedini nul¬lum album potest abesse vel deesse; «unde Deus non est pars aliqua universi, sed» «prius et superius universo». Parti enim uni¬versi esse aliarum partium deest. Unde Deo «nulla convenit negatio seu privatio, sed propria est sibi et sibi soli negationis ne¬gatio, quae est medulla et apex purissimae affirmationis, secundum illud: «Ego sum qui sum», Exodi 3, sed nec se ipsum negare po¬test, Ad Timotheum 2. Negaret autem se ipsum esse, si vel ipsi aliquid deesset vel ali¬cui deesset». Unde Deus est in omnibus et in nullo. In quolibet enim est, ut ens est, in nullo vero, ut hoc ens est. Hoc mihi videtur non esse aliud nisi quod Deus est quasi forma formarum, forma absoluta seu essentia, quae dat formis esse. Sic Moyses eum vocat formatorem caeli et terrae. Nam non est Deus caelum aut terra aut aliquid tale. Caelum enim habet suam propriam formam, quae dat sibi esse caele¬stiale, quae forma habet esse a forma for¬marum. Sic Deus formans omnia est essentia dans esse omnibus formis, quae dant esse hoc et illud. Sed non potest Deus esse forma caeli, quae constituitur per differentias caeli a non caelo. Unde illi formae sic per dif¬ferentias constitutae hoc esse abest, quod non constituit. Essentiae autem absolutae, quae Deus est, nullum esse deest. Est igitur Deus esse omnis esse, sicut esse unitatis est esse omnis numeri. Sed sicut uni¬tas non est nec binarius nec ternarius, sic nec Deus est caelum aut terra. Unitas est prin¬cipium et finis binarii. Terminatur enim bi¬narius in unitate, qua sublata desinit esse bi¬narius. Sic Deus est principium et finis uni¬versorum, finis scilicet, cuius non est finis, scilicet finis infinitus. Si igitur Deus non est nisi in esse, tunc dicit magister Ekkardus, quod non est in tempore nec divisione nec continuo seu quantitate nec in aliquo habente magis et minus nec in distincto nec in ullo creato, ut est hoc vel illud, nec in ullo 136rb proprio, licet sit in omnibus, ut sunt entia, sicut albedo in omnibus, ut sunt alba, et non est albedo in ipsis, ut sunt temporalia, quanta, distincta seu hoc et illud, scilicet ligna, lapides etc. Deus enim ‹est qui est›, et ‹esse› est nomen eius, et est ipsum esse quod omnia appetunt. Et mihi videtur, quod non est aliud di¬cere omnia, quae sunt, ut sunt, esse in esse, quod est Deus, quam quod Deus, qui est ipsum esse, sit in omnibus, quae sunt, ut sunt. Nam quo modo essent, si ipsum esse non esset in ipsis? Sed esse, quod est in om¬nibus, quae sunt, est in quolibet, quod est, incontracte ad hoc vel illud, ut omnia, quae sunt, per ipsum sint id, quod sunt. Si enim ipsum esse esset in caelo contracte, scilicet in caelo ut caelo, non esset in terra. Et terra quo modo esset sine esse? Sic est in omnibus et in nullo: in omnibus, ut sunt, et in nullo contracte, ut hoc sunt. Caelum autem est hoc et non illud, quia non est ipsum absolutum esse, sed contrac¬tum et terminatum. Si enim foret incontrac¬tum et interminatum, infinitum, non plus fo¬ret hoc quam illud, sed aequaliter esse om¬nium complicaret, quia virtus essendi om¬nium, quae sunt et esse possunt. Est ubique Deus et nusquam, sicut Augustinus loqui¬tur de veritate De vera religione. Est ubique, scilicet in omni loco, sed non localiter seu contracte. Sed dum est in omni loco, manet ab omni loco absolutus, quia est in omni loco illocaliter. Est enim in esse loci, quia esse loci in ipso, et non est in loco, licet ab esse loci non absit, quasi sicut esse manus est in esse om¬nium digitorum; sumunt enim omnes digiti esse suum a plenitudine esse manus, et nisi esse digitorum esset in esse manus, non es¬sent. Digitus enim ab esse manus separatus non est digitus. Manus non est digitus, sed esse digiti habet esse ab esse manus. Esse igitur manus non est in digito ut digito seu pollice ut pollice seu indice ut indice. Si enim esse manus foret in pollice ut pollice, index non esset ab esse manus. Nam esse manus non complicaret omnium digitorum esse, si foret ad pollicem contractum. Unde, ut esse manus possit omnibus digitis prae¬stare esse, est incontractum ad aliquem. Hoc exemplo esse manus poteris te iuvare transeundo ad esse universi 136va et de illo in cau¬sam sui esse, sicut si de esse manus ad cau¬sam sui esse, scilicet intellectum, respiceres, qui est principium et finis esse manus. Poteris te in multis hac similitudine iu¬vare in quaestione vulgata, qua quaeritur: Ubi fuit Deus, antequam sive priusquam crearet caelum et terram? Praesupponit quaestio falsum, scilicet fuisse ubi seu lo¬cum, quando non fuit, et fuisse tempus, an¬tequam fuit. Nam cum locus et tempus non sint ante creationem seu ante caelum et ter¬ram, interrogatio praesupponit falsum. Unde si ad quaestionem, ubi fuit Deus, antequam crearet caelum et terram, respon¬deretur, quod non fuit, ad intellectum: quia si fuisset, fuisset in tempore; fuit enim est alicuius temporis, quod nondum erat, non esset absona responsio. Est enim simile, ac si quaereretur: Ubi fuit aeternitas, quando non fuit tempus? Est fatua quaestio, quia im¬plicat contradictionem aeternitatem non esse aeternitatem, quia temporalis. Nam si fuisset alicubi, fuisset in loco et tempore, quae im¬mensum et aeternum non capiunt et quae ante caelum et terram non fuerunt. Sic ad quaestionem: Quid fecit Deus ante mundi creationem?, quam quaestionem trac¬tat Augustinus XI Confessionum, et: Cur Deus non creavit prius mundum?, potest responderi, quod quaestio praesupponit falsum, scilicet prius fuisse, quando mundus non fuit. Prius enim sine tempore non est, cum prius et posterius sint differentiae tem¬poris. Et quia prius non erat, ideo prius non creavit. Si dicitur: Nonne Deus fuit prius quam mundus? respondetur: Si prius est differentia temporis, quaestio implicat contradictionem. Sic et quaestio: Quare Deus prius non crea¬vit tempus? praesupponit contradictionem veram, scilicet tempus fuisse et non fuisse. Sic si quis quaereret: Ubi fuit Deus ante mundum? hoc praesupponit falsum, scilicet extra esse esse esse, extra Deum esse increa¬tum locum. Et si diceretur: Fuit ergo ab aeterno mundus?, responderi potest uno modo, quod in eodem nunc aeternitatis fuit Deus et mundus. Nam non incepit mundus in alio nunc aeternitatis, sed in eodem, in quo Deus est. Nunc enim illud est sine principio et fine, et est Deus. Et dici potest, quod, quia Deus est ipsum aeternum, ut ab eo est tempus et sic mundus temporalis est et fuit semper et ab aeterno, scilicet Deo, etiam fuit semper, id est omni tempore, immo numquam fuit verum dicere, quod non fuit; 136v nam omni tempore, quando hoc dici potuit, quod mundus non fuit, tunc fuit, et fuit ipsum est ab aeterno, sed non est aeternum, quia tempus. Et est falsa imagi¬natio, quod intra nunc aeternitatis, a quo fluit tempus, et ipsum tempus aliqua mora mediet. Implicat enim contradictionem esse moram sine tempore. Inter esse aeternum et esse temporale nulla mora cadit seu mediat. Hoc est idem, ac si diceremus: inter esse Dei et esse mundi nihil mediat. Et si bene consi¬deras, quaestio, an mundus fuit ab aeterno, implicat contradictionem, quia praesupponit temporale et principiatum posse esse intem¬porale et sine principio. Diceres: Mundus temporalis non est ae¬ternus, licet ab aeterno fluat. Quo modo tunc dicitur a sapientibus semper fuisse? Re¬spondetur: Quia semper intelligitur pro omni tempore. Diceres: Tempus igitur fuit semper? Respondeo: Ita. Nam hoc non est dicere aliud nisi quod tempus fuit omni tem¬pore aut tempus fuit semper tempus. Diceres: Si mundus fuit semper, quare dicitur, quod sunt nondum septem milia an¬norum, quando incepit? Respondetur, quod semper non est aeternum nec sine quantitate, quia non est sine tempore, et mensura illius dicitur tot solaribus revolutionibus compre¬hendi. Diceres: Ego imaginor plures annos fu¬isse. Dico imaginationem non exire quanti¬tatem neque posse dari quantitatem, cui maior imaginari non possit. Sicut autem imaginatio errat, quando convexum caeli imaginatur quantitatem, sic scilicet quod se¬dens super convexitatem posset brachium extendere, sic dico imaginationem falsam, qua quis imaginatur mundum posse esse maiorem. Nam concipit inter Dei magnitu¬dinem, cuius non est finis, et mundi magni¬tudinem finitam posse cadere mediam; quod est falsum. Pariformiter dico imaginationem falsam, qua imaginaris ante semper esse tempus et ante tempus motum, qui non potest nisi in tempore esse. Unde propheta, qui de prae¬terito determinatam temporis quantitatem exprimit, nobis aperit imaginationem exce¬dentis quantitatis temporis esse erroneam. Quaereres: Potuitne Deus prius creare mundum? Dico quaestionem istam uti alias dictas contradictionem implicare, scilicet ante creationem posse esse creaturam. Unde sicut quantitas quaecumque non evacuat in¬finitam magnitudinem, 137ra sic nec tempus ae¬ternitatem. Quare potentia Dei infinita et ae¬terna, quae hoc potest, quod vult, non recte concipitur, quando talis quaestio formatur. Nam quaestio praesupponit omnipotentem non posse omnia, quae vult, et Deum non esse Deum. Unde recte ad quaestionem re¬spondet propheta: ‹Sicut voluit, fecit›, et in oratione fatemur voluntatem eius in caelo et terra fieri. Sic igitur respondeas: Si voluisset, potuisset. Sic si continue quaereret: Quare prius non voluit creare?, dices quaestionem im¬plicare contradictionem. Nam praesupponit liberam voluntatem non esse liberam. Unde non est alia responsio nisi: Voluntas Dei est libera, et pro ratione respondet libertas. Vide de hiis quaestionibus Augustinum XI Confessionum, et sunt dimittendae, quia non aedificant. Redeuntes igitur dicamus: Ubi est seu habitat Deus? Esse enim seu habitare in Deo in hac quaestione coincidunt. Habitare au¬tem dicitur Deus in altissimis, Ecclesiastici 24: «Ego in altissimis habito.» Habitat in caelis, ut ait psalmista: «Ad te levavi oculos meos, qui habitas in caelis», et in medio, Ex¬odi 25: «Habitat in medio eorum», habitat in nebula seu caligine, Exodi 20: «Moyses ac¬cessit ad caliginem, in qua erat Deus»; in sanctis, psalmista: «Tu autem in sancto ha¬bitas, laus Israel.» «Inhabitat lucem inacces¬sibilem», Ad Timotheum 6. Nunc moraliter dicamus: «Ubi est qui na¬tus est rex Iudaeorum?», et ex dictis elicia¬mus responsum. Nam gratiosum esse imita¬tur naturale, cui superadditur et supervesti¬tur, sicut ars imitatur, quantum potest, na¬turam. Primo non est in tempore Deus. Igi¬tur qui temporalia et transitoria amplectun¬tur, quasi in ipsis sit, quem omnia appetunt, decipiuntur. Sic et divisi in se et continuo seu quantitati corporali seu imagini, quae terminos quantitatis non egreditur, et illis inhaerentes, quae magis et minus recipiunt, non habent Deum, qui est infinitus et ab hiis omnibus absolutus. Sed oportet, qui ad Deum pervenire cupit, ut ipsum quaerat «in altis et altissimis, in caelis, in medio, in in¬timis, scilicet caligine et nebula», et fiat agios sive sine terra seu terrena affectione, sanctus et filius Israel, qui in luce habita¬bant, abiciendo opera tenebrarum. Adhuc ait Tusculanus in sermone huius festi, cuius est thema, quod praemisimus, quod quaelibet creatura corporalis, cum sit finita, habet locum, in quo conservatur, sicut planta in terra, rosa in spina, pisces in 137rb aqua, aves in aere; sed spiritualis creatura non est in loco, quia nec loco circumscribitur nec conservatur. Intellige de loco corporali. Unde si mundus corporalis non esset, adhuc creatura spiritualis esse posset. Res aeterna¬les, ut Pater, Filius et Spiritus Sanctus, non sunt in loco, sed circumveniunt et ambiunt omnia loca, quia, sicut locatum conservatur a loco, ita locus a Deo. Dicitur autem Deus esse in loco propter quosdam effectus, quos operatur ibi. Sic est in mundo propter exercitium viatorum et in inferno propter supplicium damnatorum et in caelo propter gaudium beatorum et in animo propter solacium sociorum. In mundo ideo dicitur esse. Principiatum non potest esse sine suo principio. Ramus non fructificat sine radice. Membrum corporis non habet motum sine virtute cordis. Lu¬minaria caeli sine sole non illuminant. Per hunc modum nulla creatura potest operari sine Deo. ‹Sine me›, ait Dei Filius, ‹non po¬testis facere quidquam›. Et Iohannes ait: «Sine eo factum est nihil». Sic ergo, ut dat efficaciam operandi in creaturis, dicitur esse in mundo. «In mundo erat, et mundus per ipsum factus est.» Est in inferno ad supplicium damnato¬rum, sed non affligitur illo igne, qui agit vir¬tute divina. Nam est instrumentum iustitiae iudicantis, et in nullo est habilitas patiendi ab illo igne, nisi qui est culpabilis, sicut servi iudicis non habent potestatem nisi in male¬factores. Ignis igitur inferni non agit nisi in peccatum; ideo poena correspondet culpae. In culpa tria sunt: ardor peccati, cui corre¬spondet ignis, foetor peccati, cui correspon¬det sulphur, et inordinatio, cui correspondet tempestas supplicii. De quibus psalmista: «Ignis, sulphur, spiritus procellarum» etc. In caelo semper est gaudium beatorum, et nisi Deum viderunt per essentiam, glo¬riam beatitudinis non haberent. Unde tota felicitas consistit in visione. Et dicit sanctus Petrus, quod angeli desiderant in eum pro¬spicere, et de hoc gaudio dicit Christus: «Et gaudium vestrum nemo tollet a vobis.» Item est in animo propter solatium ami¬corum. Licet enim amici in quadam aequa¬litate consistant, tamen 137va Filius Dei, qui erat excelsus in sua maiestate, exinanivit et hu¬miliavit se ipsum et factus est humilis in hu¬manitate. Quare dicit: «Iam non dicam vos servos», sed «amicos». Amici autem mutuo conversantur. Sic Filius Dei conversatur no¬biscum et habitando in carne et quiescendo in mente, cuius conversatio «non habet ama¬ritudinem» «nec taedium, sed laetitiam et gaudium».