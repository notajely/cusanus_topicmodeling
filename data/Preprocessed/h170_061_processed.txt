Exordium 106va «Ex ipso, per ipsum et in ipso sunt omnia. Ipsi» «honor et gloria in saecula saeculorum». Ad Romanos XI et in epistola lecta in missa. Dicturi pauca quaedam de sanctissima Trini¬tate via potius excitationis ad admirationem quam ostensionis incomprehensibilis Dei trini et unius ad finem, ut ad ipsum honorandum et glo¬rificandum elevemur, oremus pro Dei gratia. PARS PRIMA Introductio thematis Virtutem et sapientiam Dei in omnibus, et in ipsis hominis infirmitatibus, benedicendas esse ex epistulis Pauli ostenditur Paulus apostolus profundissimam quandam conclusionem inferens, scilicet ‹Deum omnia in incredulitate conclusisse, ut omnium miserere¬tur›, subiungit: «O altitudo divitiarum», conclu¬dens: ‹Ipsi honor et gloria!›. Alibi idem Apostolus saepissime hanc con¬clusionem ponit: quo modo nos indigentes su¬mus ‹secundum naturam filii irae›, defectuosi, in¬sipientes sub ‹principe tenebrarum›; ad ostensio¬nem divitiarum «gratiae suae in bonitate super nos in Christo Jesu» misericordiam nos consequi <Deus> voluit, ‹in quo instauravit omnia, quae in caelis et quae in terris sunt, in ipso›, ut hoc Ad Ephesios Io et IIo capitulo, ut non sit quisquam in carne, qui de se gloriari posset, sed quod ‹qui¬cumque gloriatur, in Domino glorietur›, ut pri¬mae Ad Corinthios Io. Et ad hoc, ‹ut sublimitas sit virtutis Dei et non ex nobis, habemus thesaurum istum in vasis fictilibus›, 2e Ad Corinthios 4o; quasi diceret: Nos, qui in carne sumus, semen quoddam divi¬num habemus in fictili vase. ‹Genus enim Dei sumus› Actuum XVIIo, puta spiritum habentes ad Dei imaginem formatum quasi semen vitae, quod fructificare potest vitam non secundum carnem, sed secundum eum, sci¬licet Deum, cuius est imago. Sed non potest in actum prodire hoc semen ex se ipso sed ‹ex sublimitate virtutis Dei›, sicut in ‹grano tritici› est ‹thesaurus› quidam vegetabi¬lis vitae in ‹fictili vase›, puta elementato illo com¬posito plurium ex terra; sed non potest hic the¬saurus prodire in actum, ut actu sit vita vegeta¬bilis, nisi ex sublimiore virtute, solis scilicet. Et tunc operatur illa sublimitas virtutis solis in ponendo semen vitae vegetabilis in actum, quan¬do granum se in terra abscondit et ‹vas fictile› mortificat, ut sic sibi non obsit vas illud, quin multum fructum facere possit. Ita quidem 106vb in nobis opus est, si semen vitae spiritus in actum per sublimitatem virtutis Dei prodire debeat, quod nos hoc vas fictile per hu¬militatem abscondamus in terra, unde originem traxit, meditando, quo modo cinis de cinere su¬mus, ut sic penitus non gloriemur. Et Deus dabit gratiam praevenientem, scilicet imbrem humectantem terram sensibilitatis no¬strae, ut sic moriatur duritia corticis, quae restitit motui spiritus. Deinde dat gratiam gratum facientem per vir¬tutem sublimem, quae de potentia in actum po¬nit vitam spiritus, ut sic proferat fructum. Et sicut non stat per solem, quin in grano frumenti virtutem operetur vitae sensibilis, sed in agricola, qui non applicat granum soli modis congruis, ita et non stat per virtutem Dei, quin influat nobis omnia, quae sunt necessaria ad po¬nendum vitam spiritus in actu, si debitam ap¬plicationem fecerimus. Regula autem debitae applicationis est Chri¬stus Dominus, in quo statuit iudicare mundum. Insequi enim vestigia eius est ad perfectionem venire per ipsum, sine quo nemo assequi potest fructum vitae gloriosum. Unde est advertendum, quo modo sublimitas virtutis id efficit actu in semine tuo divino, quod est alterius mundi, quod tu mortificas in hoc mundo. Nam sicut exemplum seminis grani aperit, tunc ad vitam sensibilem acquirendam praece¬dere debet mortificatio virtutis elementativae, quae consistit in quadam harmonica proportione elementorum in grano. Et quando in animali debet animalis vita na¬sci, oportet, ut vegetabilis moriatur. Et si debet intellectualis nasci, oportet, quod animalis mo¬riatur. Et sic, si debet aliquid de potentia educi ad actum, oportet mori potentiam, ut amplius non sit, si actus esse debet. Quare, si aliquid alterius mundi assequi inten¬dimus secundum id, quod in hoc mundo habe¬mus, in quo est illud alterius mundi quasi the¬saurus in vase fictili, oportet, ut illud mortifice¬tur huius mundi, ut thesaurus extrahi possit. Hinc alibi ait Paulus: Si quis voluerit «sapi¬ens esse», scilicet secundum sapientiam alterius mundi, quae est abscondita in sapientia istius mundi tamquam in vase fictili, «stultus fiat», sci¬licet secundum hunc mundum. Et hoc est mortificare illud vas fictile munda¬nae 107ra sapientiae, ut sic per sublimitatem virtutis Dei fiat sapiens. «Sapientia enim huius mundi stultitia est apud Deum» primae Ad Corinthios IIIo. Et sic intellegere possumus, quo modo ex contrario contrarium, ex paupertate, scilicet ex mortificatione divitiarum huius mundi, oriuntur divitiae spirituales, et ex mortificatione laetitiae huius mundi laetitiae oriuntur alterius; et ita de singulis, prout ex doctrina Christi Lucae VI et aliis locis clare elicitur. Et adverte radicem, quia hic mundus sensibi¬lis est similitudo seu figura mundi aeternalis in¬tellectualis, qui est «regnum Dei», sed haec ‹fi¬gura huius mundi praeterit›, ut ait Paulus, quia evacuatur similitudo et imago, dum ad verum et perfectum pervenitur. Vita igitur istius mundi non est vita, sed ima¬go et umbra vitae verae; ita de sapientia et pru¬dentia et laetitia et singulis aliis. Quare oportet illas similitudines mortificare, quae in se gestant semen veritatis intellectualiter, ut sic dimissa umbra et imagine ad exemplar perveniatur. Et adverte, quod sicut laetitia huius mundi est imago et umbra laetitiae regni Dei, sic tristitia huius mundi est imago tristitiae regni principis tenebrarum. Ex his conicias, quantum gaudii ha¬bent sancti in regno Dei et quantum tristitiae damnati. Et haec consideratio utilis est plurimum. Unde redeuntes ad Apostolum dicimus ad ostensionem gloriae magni Dei omnia id esse, quod sunt. Quare tu homo omnia, quae tibi adveniunt aut tibi a Deo donantur, cum tali admiratione bonitatis Dei suscipe dicendo: Mihi Deus dedit esse, ut ostendat magnitudi¬nem bonitatis suae in me, qui nihil fui, ut sua virtute omnipotenti id sim, quod sum. Fecit me hominem, ut ostenderet in me virtutem magnam, quando me elevabit ad societatem angelorum. Fecit me debilem et infirmum, ut ostendat in me suam virtutem, quando in me sublimia ope¬rabitur. Permittit me peccare, ut ostendat in me virtu¬tem misericordiae et gratiae suae, quando ad ip¬sum conversus fuero. Permittit me errare, ut ostendat in me virtu¬tem sapientiae suae, qua me potens est elevare in lumen cognitionis veri. Permisit omnes homines peccare, ut omnes indigerent gratia, ut ostenderet divitias gratia¬rum suarum in Christo Jesu, 107rb Salvatore omni¬um. Dic post innumera talia cum Paulo: Per¬mittit me infirmari, «ut inhabitet in me virtus Christi», quae «in infirmitate perficitur». Cum essem primus peccatorum, «misericordiam con¬secutus sum, ut ostenderet Christus Jesus om¬nem patientiam ad informationem eorum, qui credituri sunt illi in vitam aeternam.» Et dum sic ascenderis, clamabis cum eodem Paulo: «Regi autem saeculorum immortali invi¬sibili soli Deo honor et gloria in saecula saecu¬lorum. Amen», primae Ad Timotheum Io. Et: «O altitudo divitiarum» etc. exponatur ut alibi. Et haec sit prima pars sermonis pro introduc¬tione thematis. PARS SECUNDA Explanatio thematis a) De benedicta Trinitate, quae in themate exprimitur Secunda pars erit circa explanationem the¬matis, in quantum nobis in themate benedicta Trinitas exprimitur. Et circa hanc partem est advertendum, quod, sic¬ut idem Paulus primae Ad Timotheum ultimo capitulo dicit, tunc ‹Deus inhabitat lucem inac¬cessibilem, unde nemo ipsum vidit neque videre potest›, quia lux illa excellit potentiam visus intel¬lectualis. Secundum hoc igitur non potest videri, quia invisibilis, nec potest concipi aliquid «simile» ei, Actuum XVII, nec ‹in cor hominis transivit›. Igitur nec nominari potest, sed est ineffabilis. Quare secundum habitationem illam, qua ‹inhabitat lucem inaccessibilem›, quae est ipsa sua divinitas benedicta, nec est nominabilis per unitatem nec per trinitatem. Sed eius nomen est «supra omne nomen» nominabile sive ‹in caelo sive in terra›, licet sine eo nihil sit nominabile, quoniam «ex ipso et per ip¬sum et in ipso» omne nominabile nominatur. Et sic Deus est ipsa absoluta infinitas inat¬tingibilis. Alio modo consideratur Deus, ut est Deus noster et creator omnium exsistens in mundo ut causa in causato. Tunc, quia «ex ipso et per ip¬sum et in ipso sunt omnia» tamquam causata in causa, sic ex causatis ad trinitatem causae ascen¬dimus, ut ‹sine eo factum sit nihil›, sed ‹omnia per ipsum›, et ipse tricausale principium. Ita loquitur hic Paulus, qui Deum unitrinum dicit, ut essentia sua est causa omnis esse. Sed quo modo hoc attingere possimus, ut videamus Deum trinum et unum? Non est etiam nec hac via ascensus de cau¬satis ad causam nobis possibile capere, nec mihi possibile tradere, cum essentia seu quidditas, et¬iam specifica et contracta secundum speciem, attingi nequeat, nisi per «quia est», 107va sicut huma¬nitatem videre non valemus per apprehensio¬nem quidditatis eius, sed solum «quia est» a po¬steriori ab hominibus humanitatem participanti¬bus. Sic aliquantulum ad «quia est» divinae Trini¬tatis elevari poterimus in quadam altitudine no¬strae illuminationis fide nos dirigente, ut cum spiritibus Seraphicis et Evangelicis in Spiritu ex¬sistentes clamemus: «Sanctus, sanctus sanctus Dominus» etc. Isaiae VI et Apocalypsis IIIIo. Dicit autem Isaias, quo modo vidit «Dominum sedentem super solium elevatum» etc. Vide al¬ibi! Ibi considera, quo modo ipse, cum esset in spiritu, vidit ‹supra excelsum solium› etc., et quod ‹Seraphin velabant cum alis potentiae faci¬em et pedes›. Hoc est enim singularius notandum, quo mo¬do duabus alis velabant pedes sensibilis mo¬tus, et duabus alis velabant faciem motus, scili¬cet cognitionis, quia facie fit cognitio; et aliis alis supra faciem in altitudinem missis, scilicet motu raptus, volabant in paradisum, ut et de Paulo legitur IIae <Ad> Corinthios XI et Actuum XXII, vel ut alibi etc. Ex hoc est veraciter eliciendum, quod Sera¬phici spiritus ‹Trinitatem in unitate› et ‹unitatem in Trinitate› venerabantur, sicut et Moyses, cum diceret: «beresit bara elohim», et alii pro¬phetae. Unde, cum Seraphin volarent, clamabant. In volatu enim intellectuali pervenitur ad illum di¬vinum clamorem etc. Nos autem, qui sumus, prout Isaias, ‹pollutis labiis› etc., in hoc mundo inter peccatores cla¬mare nequimus, quia non volamus. Sed fide attingimus et videmus ‹Dominum ex¬ercituum› et volantes Seraphicos spiritus. Perve¬nimus autem ad clamorem, quando nobis Sera¬phicus spiritus purgationem per ‹calculum de al¬tari› Domini ministrat. Unde tunc clamamus et mittimur, ut simus officium Seraphicum in hoc mundo administrantes in populo. Et nota, quo modo praedicatorem accedit spiri¬tus Seraphicus, quando venit in cognitionem sui, quod sit pollutus, et purgatur in altitudine intel¬legentiae calculo igniti carbonis zeli et fervoris Dei, ut sic inflammatus absque timore, habens labia purgata, igne amoris clamet et annuntiet etc. Qui igitur ad clamandum seraphice vult excitare audientes, eos ducere debet, ut fide 107vb saltem videant ‹Dominum super excelsum thronum seu solium elevatum› et quo modo ‹maiestate eius plena est domus› etc. Nota, quando fide ducitur ad videndum Deum creatorem, tunc videtur, quo modo ‹pleni sunt caeli et terra gloria eius›. Ducam vos sic fide, quia creditis Deum esse, et hunc optimum atque creatorem omnium. Sic igitur videtis ipsum ‹in excelsis›, quia ascendendo per omnes creaturas usque ad Seraphin adhuc ipsum non videtis, quia creaturae sub eo sunt et ipse supra Seraphin in excelso solio. Et licet sit supra, est tamen intra omnia, quia, ut dicit Paulus Actuum XVII: ‹Licet non ha¬bitet in templis manufactis›, quia est omnium artifex, tamen ‹non longe ab unoquoque est›, quia ‹in ipso vivimus et movemur›. Et alibi dicit ‹ipsum super omnes et in omnibus esse›. Et ita vides, quo modo «ex ipso, per ipsum et in ipso sunt omnia». Vides, quo modo nullum horum est, quae attingi aut nominari possunt, licet sit «omnia in omnibus», sicut humanitas non est aliquis ho¬minum; et tamen omnes homines ex ipsa, per ipsam et in ipsa id sunt, quod sunt. Et ob hoc humanitas nulli homini longe abesse potest, quia in ipsa omnes homines sunt, vivunt et moventur secundum quod homines, sicut in Deo creatore secundum quod creaturae. Deinde videmus omnes creaturas omne id habere, quod habent, ex dono Dei. Nihil autem dat, quod non habet. Habet igitur Deus omnia, quae reperiuntur in creatura, non quod aliud habeat quam se ipsum, cum extra ipsum nihil esse possit. Et ita eius habere est esse. Quidquid igitur reperitur in creaturis, repe¬ritur in Deo, hoc est dicere: Id est Deus. Sed pluralitas non est nisi unitas sic partici¬pata. Quare omnia plura, quae in creaturis repe¬riuntur, sunt participatio unius virtutis infinitae, quae sic varie recepta reperitur. Et varietas mo¬dorum receptionis variat nomina. Deus igitur est virtus infinita unica et simpli¬cissima, quae replet totam domum creationis eius. Nos hanc virtutem participatam secundum unum modum nominamus «esse», secundum ali¬um «vivere», secundum alium «intellegere», se¬cundum alium veritatem, secundum alium bo¬nitatem. Itaque dicimus Deum etiam bonum, vi¬tam, essentiam et ita de omnibus. Unde per illa omnia nomina, 108ra quae sic Deo attribuimus, non aliud dicere intendimus quam Deum esse infinitam simplicissimam virtutem etc. b) De ternario «fecunditas, proles, amor seu nexus» Reperimus autem secundum hominem tria quaedam, quae sunt naturalissima et sine quibus hic mundus non posset subsistere, scilicet «fe¬cunditatem, prolem et amorem» seu nexum. Nam cum non possit hic mundus participare virtutem divinam, scilicet aeternitatem et ‹im¬mortalitatem› absolutam, quam ‹solus Deus in¬habitat›, hinc cadens ab aeternitate absoluta ip¬sam in variis modis participat. Et hic sensibilis mundus ipsam participat cum tempore et motu, et sic cadit in instabilitatem et corruptionem. Tunc, nisi haec virtus divina, quae sic partici¬patur, haberet in sua essentia «fecunditatem, prolem et amorem» sic, quod haec tria sint ipsa simplicissima virtus, quae suo modo a creatura participatur, non posset virtus illa esse omnipo¬tens et naturalis sic, quod potuisset mundus iste repleri eius maiestate, ut foret hic mundus. Reperitur igitur in participata essentia mundi «fecunditas, proles et conexio», quam trinitatem in effluxu recepit – Genesis Io: «Crescite et mul¬tiplicamini!» – ; et ideo in ipso Creatore ut in fonte est: Isaiae ultimo, ubi probat Isaias per hoc, quod ‹aliis generationem tribuit, ipsum et illam habere›. Et ibi nota bene hoc, quoniam haec «fecun¬ditas, proles et nexus» est ipsa simplex essentia cuiusque rei, et sortiuntur illa tria varia nomina in superioribus et inferioribus, in generibus, spe¬ciebus et individuis etc. In omni enim, quod est, reperitur: «quo est», et est fecunditas, «quod est», proles, et «nexus». Reperitur in genere animalitatis fecunditas, pro¬les secundum eandem et nexus, quae sunt ipsa essentia simplex animalitatis. Ita in speciebus. Unde in essentia specifica humanitatis «fe¬cunditas, proles et nexus» sunt ipsa humanitas. Et fecunditas de tota essentia generat prolem; et est fecunditas in prole, et proles in fecunditate; et in amoris nexu fecunditas cum prole et nexus in fecunditate et prole. Et ideo, qui nominat fe¬cunditatem humanam, licet non nominet prolem nec nexum, nominat tamen ipsam essentiam, quoniam in fecunditate sunt proles et nexus. Et adverte, quo modo 108rb in essentia perfecti syllogismi sunt tres propositiones: maior, minor et conclusio; et non sunt tres propositiones aliud quam syllogismus. Et in maiori sunt minor et conclusio virtualiter, et est ipsa fecunditas syl¬logismi; et minor proles fecunditatis, quia ex ma¬iori explicatur; et conclusio est nexus utriusque etc. Unde in minori est maior et conclusio: ma¬ior, quia est explicatio virtutis maioris; et con¬clusio, quia complicatur in ipsa. Sic et in con¬clusione. Unde, si possit concipi, quod maior foret syllogismus, et sic minor et conclusio, ali¬qua foret haec similitudo, quamvis remota. Sic est exemplum in perfecto magisterio. Nam in essentia perfecti magisterii est «operatio, ars et delectatio»: ex operatione ars, ex operatio¬ne et arte delectatio. Et quia «fabrificando fabri sumus», operatio est «fecunditas», ars «proles», delectatio «nexus». Et est propinquior similitudo temporalis ma¬gisterii ad aeternum magisterium creationis. Sic in essentia exercitii est faciens: «fecunditas», id, quod fit: «proles», et facere ipsum, quod proce¬dit a faciente et eo, quod fit: «nexus». Item ista consideratio fecunditatis et prolis reperitur in anima: memoria est «fecunditas», in¬tellectus «proles», voluntas «nexus» seu amor vel delectatio. Sic in essentia intellectus est fecundi¬tas intellegendi, est proles ipsum intellegibile et communis nexus, qui est intellegere ipsius fe¬cundae intellectivitatis et intellegibilis prolis. Ita de amore seu voluntate pariformiter, et in omnibus, quae sunt, quae aliter esse nequeunt nisi in participatione unitrinae essentiae divi¬nae; ob quam participationem habent naturam, quae est «fecunditas, proles et amor» in sim¬plicitate essentiae, sine quibus naturam habe¬re non possunt nec naturaliter et perfecte esse. Et naturae intellectuales hanc unitrinam es¬sentiam suo modo participant, ut «fecunditas, proles et amor» sit intellectualis, sicut in specie humana humanalis, et in herbis herbalis et ele¬mentis elementalis. Et hac via concordantur cum scriptura divina, quae nominat «fecunditatem» Patrem et Filium «prolem» et «amorem» Spiritum Sanctum. Quantum datur nobis, ascendentes in inve¬stigatione unitrinae divinae essentiae 108va propius meo arbitratu iuvamur.