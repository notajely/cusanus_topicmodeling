218ra «Simile est regnum caelorum homini, qui se¬minavit bonum semen in agro suo»; Matthaei 13o in evangelio. Ponitur haec similitudo regni per salvatorem, cui duae aliae annectuntur, scilicet de «grano si¬napis» et «fermento». Et completo sermone illo dimisso populo Iesus in domo discipulis expla¬navit hanc similitudinem zizaniorum. 218rb Unde intelligo quod similitudo grani sinapis et fermenti ducit in cognitionem explanando pa¬rabolice virtutem regni, cuius haec est similitu¬do, ac si diceret: «Regnum caelorum» est re¬gnum, in quo sunt boni qui electi et dilecti sunt. Est enim regnum dilectionis, in quo sunt qui dili¬guntur a Deo non simplici dilectione, sed prima et maxima quae est filialis, sicut Paulus dicebat ad <Colossenses> nos transferri in regnum dilectionis Filii. Et licet haec virtus, per quam homo transfer¬tur in hoc regnum, comparetur semini, tamen non est propterea aestimandum quod sit parva virtus. Immo est similis virtuti seminis sinapis; nam licet sit granum visui parvum, est tamen virtute maxi¬mum. Sic etiam de fermento, quod absconditur per mulierem sub tribus satis, donec totum fermente¬tur. Unde sicut virtutis sinapis atque fermenti non est finis, sed continue augetur, sic virtus illa quae seminatur in interiore homine, transfert spiritum de morte ad vitam semper et in aeternum spiritum vivificabit et ideo in hoc regno dominabitur ex post semper vita, et regnabit vita illa quae aeternaliter morti dominabitur. Cogitanti itaque mihi quomodo explanarem hoc quod de regno caelorum reperitur, incidit mihi quomodo Paulus dicit mortem regnasse in omnibus filiis Adae. Et dominabatur mors prop¬ter peccatum, peccatum vero ex suggestione dia¬boli intravit, nam ipse est auctor mendacii a principio mendax. Suggessit enim sub specie boni inimicus vitae hominis inoboedientiam et praevaricationem, ut imperium Dei non regnaret in parentibus, sed sua suggestio dicendo quod non oboediendo similes fierent diis scientibus bonum et malum, quasi Deus esset invidus, qui ne fierent similes diis prohibuit esum ligni. Et ita intravit imperium Satanae in terram seu Adam. In quo imperio est mors abscondita, quia est seductivum ab amore Dei et unione cum eo; per inoboedientiam enim receditur ab imperante. In verbo autem Dei seu eius imperio et lege est abscondita vita, quia est verbum Dei vivi vivificantis, cuius verbum dat esse et vivere. Verbum enim Dei est conceptus eius, qui dat esse, sicut si 218va domificator foret omnipotens, tunc suus conceptus esset esse ipsius domus; eo ipso enim quod conciperet, etiam vellet, et eo ipso quod conciperet et vellet, esset, quia om¬nipotens qui tantum potest quantum vult. Et ita regnum mortis per suggestionem dia¬boli peccante Adam intravit in ipsum et poste¬ros. Et hoc regnum, quo «princeps mundi» qui et mors dici potest dominabatur homini, dici potest regnum terrae seu huius corruptibilis mundi. Venit verbum de caelo ad destruendum hoc regnum mortis seu terrenum et ad indu¬cendum regnum vitae seu caeleste. Ipse enim «de caelo caelestis» caelestem vitam introducere venit, ut destructo regno et dominio principis mundi fieret «regnum caeleste», in quo vita dominaretur. Et hoc docuit me Iesus Matthaei 12o ostendens quod ex quo ipse in virtute seu ‹digito Dei eiceret daemonium› possessorem hominis, quod fieri non posset nisi fortior foret, tunc regnum caelorum in eos pervenit. Nam hoc est regnum caelorum in nos pervenire, quod est regnum vitae aeternae eripere nos de potestate tenebrarum et constituere nos in luce seu caelestibus. Lux semper est in caele¬stibus. Sic spiritus rationalis, qui semper est in luce sua, quae est eius vita, scilicet in sapientia aeterna, ille constituitur in caelestibus. Et nota quod regnum caelorum non dicit visibilium scilicet caelorum, quia est incorrupti¬bile regnum, «caelum autem et terra transibunt», sed loquitur de regno animae intellectualis, quae dicitur interior homo invisibilis, et caelum suum ubi regnat, est similiter lux invisibilis. Ideo ma¬gister veritatis infra in hoc capitulo dicit quod «in regno Patris iusti fulgebunt sicut sol», quasi diceret: Sicut se habet in visibili caelo iste visi¬bilis sol, ita se habebunt iusti his oculis invisi¬biles in caelo invisibili regni, ubi regnat sapientia quae est et iustitia. Iusti enim erunt in regno iustitiae, cuius lumen vocatur sapientia. Immo iustitia est sapientia et vita. Iustitia enim iustifi¬cat, et hoc non est nisi quia dat esse iusto, et hoc esse est vivere, et hoc vivere est intelligere. In iustitia igitur coincidit vita et sapientia. Intelligi¬tur igitur hic caelum sicut ibi ubi legitur Paulum 218vb raptum in tertium caelum, scilicet visionis arca¬norum Dei. Ex his intelligo quomodo non est possibile peccatorem intrare in regnum vitae aeternae, quia in eo regnat mors seu Satan princeps mor¬tis. Ideo ante omnia praedicavit salvator paeni¬tentiam esse agendam per eum qui ad regnum vitae seu caelorum cuperet pervenire, dicens: «Paenitentiam agite, appropinquat enim regnum caelorum.» Dixit «appropinquat», nam qui dare potuit hoc dixit; est enim gratia. Nam quando evacuatur peccatum de interiore homine, ita quod «vetus homo» cuius regnum est concupi¬scentia in se complicans tria regna, quia est uni¬trinum mundi regnum, scilicet ‹concupiscentia carnis, oculorum et vanitatis›, penitus crucifigitur et moritur, tunc de gratia per virtutem Dei re¬surgit «novus homo», qui est de regno immorta¬litatis, cui mors ultra non dominabitur. Et hoc est quod salvator dicit: «Nisi quis renatus fuerit ex aqua et Spiritu Sancto, non pot¬est introire regnum Dei», quia «vetus homo» sive «caro et sanguis regnum Dei possidere non pos¬sunt». Carnales enim ideo non possunt possidere regnum Spiritus, quia nesciunt «quae sunt Spiri¬tus», sicut caecus non potest possidere laetitiam, quam habet visus de pulchritudine colorum, aut tactus non potest attingere delectationem odo¬rum. Docet igitur salvator et Paulus post ipsum et omnes sancti, ut qui filii regni vitae Spiritus esse volumus, non simus carnales. Et quae sint peccata illa quae nos ostendunt carnales esse, Paulus in plerisque locis exprimit; ideo ait Ia ad Corinthios 6o: Neque fornicarii ne¬que idolatrae et cetera regnum Dei possidebunt; similiter ad Galatas 5o. Nec est aliud regnum Dei et aliud regnum caelorum, sed est idem, sicut idem est regnum regis Franciae et regnum Fran¬corum. Dicitur autem regnum Dei caeleste ideo quia ipse est rex caelorum et terrae et universo¬rum. Sed vocat nos de regno suo temporali ad regnum caeleste seu aeternum, Ia ad Thessalo¬nicenses 2o et IIa ad Timotheum 4o: «salvum fa¬ciet in suum regnum caeleste», et hoc Petrus vo¬cat «aeternum regnum» in IIa Petri canonica, et «immobile» vocatur ad Hebraeos ⌈2o⌉. Ob hoc igitur nominat magister noster hoc regnum invisibile et aeternum, ad quod ipse in¬vitat nos, «regnum caelorum». Nam Deum ha¬bitare in caelis et 219ra regere atque gubernare omnia caelestia crediderunt ipsi Iudaei, immo et omnes gentiles, prout et Aristoteles recitat atque concorditer omnes. Nominat igitur Deum et re¬gnum modo quo intelligi potuit, quousque Spi¬ritum induerent, qui tunc eos doceret omnem veritatem, quam ante capere non poterant. Sed dubitaret aliquis: Quid est quod Paulus dicit nos pignus recepisse spiritus acquirendae hereditatis? Dico quod Paulus Corinthiis et Ephesiis scribens tangit, quomodo Deus «dedit nobis pignus Spiritus» ac quod nos fideles si¬gnati sumus Spiritu et huius pignus accepimus. Nam ‹regnum caelorum non est esca aut potus, sed pax in Spiritu Sancto›. Est enim Spiritus Sanctus, in quo est hoc regnum vitae amorosae et aeternae, et dum fideles efficimur, signamur illo spiritu fidei, quia sumus per fidem «filii re¬gni» illius, et hic spiritus fidei infallibilis est ut arra vel pignus illius promissionis. Experimur enim virtutem illius spiritus fidei in sanctis, qui in eius virtute dominantur principi mortis et tene¬brarum, ita quod postquam eo spiritu fidei signati sumus, quo virtutes fieri videmus per sanctos in aedificationem fidei pusillorum, confortamur et certificamur quasi pignus habentes, quod in virtute illius spiritus vivemus et mors ultra non domi¬nabitur in nobis. Diceres: Quid est quod legitur, quomodo «filii regni eicientur» de regno? Dico Deum per Moysen Exodi 19o elegisse populum Israeliticum in populum peculiarem et in suum «sacerdotale regnum», inquantum praecepta sua servarent. Deinde voluit ostendere quod praecepta, quae Moyses propalaret eis, essent sua praecepta, sic¬ut ibi legitur. Ita veniens Christus et ostendens verba sua esse verba Dei Patris sui et non osten¬dens hoc per tonitrua et voces terribiles sicut Moyses, sed per sanationes, resuscitationes mor¬tuorum et illa quae omnibus non nisi gratissima esse debebant. Adhuc illi «filii regni», scilicet Iu¬daei, non credebant verba Iesu esse verba Dei, ideo dicit illos filios regni huius de regno futuro eiciendos, ut ibi regnent, ubi princeps 219rb eorum Satan regnat, scilicet in aeterna morte. Adhuc diceres: Nonne sanctus Gregorius in homilia et alii doctores exponunt regnum cae¬lorum etiam hanc militantem ecclesiam signifi¬care propter textum nostrum in fine, ubi eiciun¬tur plerique? Dico: non sunt de regno caelorum nisi «electi», ideo salvator semper figurat regnum caelorum in quadam electione, ut hic et de sa¬gena et de virginibus et cetera. Illi «electi» sunt proprie «filii regni» et praedestinati ad regnum vitae et constituunt ecclesiam illam militantem, quae transfertur in triumphantem. Unde qui vere sunt filii hic in fide et spe, ibi in veritate, numquam eicientur extra regnum, sed quia ad aedificationem ipsorum expedit malos esse per¬mixtim cum bonis, mali enim conferunt aedifi¬cationi et eis obesse non possunt, ideo ecclesia in hoc mundo includit bonos et malos, licet «filii regni», qui in fine cognoscentur, solum se fecisse regnum caelorum ostendant. Unde proprie non capitur regnum caelorum pro ecclesia, sed pro exsistentibus in ecclesia, et sunt praedestinati ad vitam. Adhuc dicis, an regnum caelorum debeat in¬telligi quod quisque salvatus sit rex aut quod omnes salvati sint regnum Dei, scilicet in quibus Deus regnet. Dico utrumque copulative intelligi debere, nam non est nisi unum regnum caelo¬rum et est cuiusque salvati possessio. Quisque enim possidet regnum et quisque possidetur a rege, et «mediator» huius Christus. Quisque per Christum possidet immortalitatem, quae est Deus, et Deus per Christum in omnibus regnat et omnes possidet. Quomodo autem in Christo omnes regnent et Deum, qui in Christo est, possideant, et hoc possidere Deum coincidat cum possideri a Deo per Christum, intelligitur in similitudine, sicut anima rationalis per medium intellectus possidet sapientiam, et sapientia per medium intellectus possidet animam rationalem, et non est nisi una sapientia quae praestat esse et vivere et intelligere omni spiritui rationali, et ab omnibus qui vivunt et intelligunt ea possidetur; nisi enim foret in eis, non forent sapientes. Et ipsa sapientia, 219va quae possidetur, est unum re¬gnum in omnibus; nam in se omnia complicat; nihil enim esse potest, quod in ipsa non com¬plicetur. Et ipsa una sapientia in omnibus sapi¬entibus regnat, quia omnes possidet. Quomodo enim essent extra sapientiam sapientes? Domi¬natur igitur sapientia in omnibus, ideo regit omnes. Et in hoc passu mediatio Christi intelligi¬tur, quae est copula huius coincidentiae ascen¬sus hominis interioris in Deum et Dei in ho¬minem. Convertamus nunc oculos ad textum nostrum evangelicum ipsum per ordinem discurrentes: Ait magister noster: «Simile est regnum cae¬lorum.» Possumus dicere: Omnia quae sunt compre¬hensibilia a nobis, sunt quaedam similitudo regni illius, nam illud est regnum veritatis; quae vero hic per nos comprehenduntur, similitudo sunt veritatis. Prudentia huius mundi seu carnis non est vera, ideo est mortalis seu corruptibilis, ut ait Apostolus quod sit mors. Sed intellectualis spi¬ritus potest capere sapientiam immortalem, quae dicitur prudentia Spiritus. Filii huius saeculi sunt prudentiores in generatione sua quam filii lucis, nam filii lucis non attingunt id quod erunt in hoc mundo nisi per fidem et «in aenigmate» seu si¬militudine. Filii vero huius saeculi extra hoc tem¬porale saeculum nihil exspectant, ideo «pruden¬tia» «mors est», quia iste mundus transibit cum concupiscentiis suis. Et quia in hoc mundo nihil desiderabilius quam regnare, ideo regnare desi¬derium spiritus exprimit in similitudine; omnia etiam pulchritudinem ornati regni illius expri¬mere nituntur. Dicit quod regnum caelorum si¬mile sit homini seminanti bonum semen in agro suo, quod ipse magister postea exponit. Dicit Filium hominis esse hunc hominem et agrum dicit mundum. Ex hoc elicio Christum esse hominem, qui in absoluto homine significa¬tur, quasi homo hominum seu rex hominum qui et «Filius hominis», ac si perfectio et puritas hu¬manae naturae in eo ut in principe naturae con¬tineretur, quae in omnibus hominibus partici¬patur, ita quod in natura humana in Christo de¬ventum est ad primum, purum et perfectum, non solum quo purior 219vb et perfectior homo num¬quam fuit aut erit, sed quo etiam perfectior dari nequit, in quo puritas et perfectio omnium da¬bilium complicatur, ut ipse sit «solus altissimus» et in regno seu caelo humanitatis sol seu rex unicus. Deinde pondero ubi dicit agrum esse su¬um et agrum intelligi mundum; nam non nisi mundum dicere vult, in quo sunt homines. Homo dicitur microcosmos, quia quae mundi sunt, in ipso contracte reperiuntur. Et sic ipse habet hunc agrum humanitatis ut suum, quia «Filius hominis» et rex, ut praemittitur. Pondero semen bonum seminatum per ip¬sum, quod exponit esse filios regni. Unde id quod in nobis est filiatio Dei, non est eductum de potentia huius mundi seu mundialis naturae, sed est semen bonum seminatum in agrum seu hominem huius mundi per Christum seu ver¬bum Dei, ac si semen attraheret in se naturam illius terrae, in quam seminatur, et faceret eam vivam vita sua, sicut dum triticum seminatur in terram ipsius agri, attrahit pinguedinem et facit de ipsa triticum. Unde terra non profert fructum illum ex se et sua natura, sed in semine. Sic natura rationalis seu interioris hominis transit in semen bonum sapientiae aeternae et non de se, sed in ipso semine facit fructum et fit filius regni; nam filius regni est, qui est de ter¬rena natura in caelestem seu divinam sive lucem spiritualem quae et sapientia dicitur translatus, et filii lucis illius sunt filii regni, quia lux in qua non sunt tenebrae ullae ibi regnat. Sic intelligo Christum seminare filios regni, sicut agricola seminat triticum. Et si acute re¬spicis, cum ipse sit unicus Filius Dei, scilicet ver¬bum Dei quod dat potestatem omnibus recipi¬entibus ipsum filios Dei fieri, tunc bonum se¬men, de quo loquitur, non est nisi ipse qui ver¬bum Dei. Et seminat se «Filius Dei» qui et «Fi¬lius hominis» in agrum suum, ut fructificet filios Dei, sicut se verbum seu conceptus Platonis qui induit sensibilem vocem, seminat in rationalem animam 220ra discipulorum, ut fructificet Platonicos seu filios Platonis secundum interiorem homi¬nem. Attende quale est illud spirituale semen, quod non per partes, sed ex integro in omni agro et in omni parte agri seminatur, sicut ver¬bum unum fidei recipitur per omnes audientes. Sequitur: «Cum autem dormirent homines, venit inimicus eius et superseminavit zizaniam in medio tritici et abiit.» Dormirent homines, qui scilicet sunt ager ille. Venit inimicus eius, scilicet diabolus, ut magister exponit, qui inimicus eius est qui bonum semen seminavit. Ecce quod diabolus est inimicus sal¬vatoris nostri et conatur omni studio impedire salvationem, ne scilicet habeat intentum salva¬tor. Et quia principaliter Satan verbo Dei adver¬satur, tunc Christum persequitur in membris Christi. Ideo in persecutione illa succurrit «Chri¬stus caput» victor, sicut dum quis princeps re¬gem, quem diffidavit, persequitur in regnicolis, rex succurrit cum potentia illis, in quibus patitur persecutionem. Sed cur est inimicus Christi diabolus? Ideo quia recedens ab oboedientia induit elationem et sui ipsius amorem usque ad contemptum Dei, in quo contemptu firmatus errat, et error sapientiae inimicatur sicut mendacium veritati, studium au¬tem erroris et mendacii est exstirpare veritatem et sapientiam felicem, scilicet vitam spiritus. Dicit textus «superseminavit», nam non est potestas inimici Christi hoc semen verbi praeve¬nire cum semine suo, scilicet zizania, ut sic oc¬cupet prius agrum, quoniam ager est verbi Dei seu creatoris eius. Diabolus nihil potest creare, sed in creatura Dei temptat salvationem spiritus impedire; unde notanter dicit quod post semi¬nationem boni seminis dormientes illos aggre¬ditur, in quibus est semen Spiritus noviter pro¬iectum, et superseminat zizaniam. Ista est calli¬ditas Satanae, qui seminatorem impedire nequit ne seminet. Apponit de suo, ut fructum impe¬diat. Zizania enim in agro fructum boni seminis minuit, quia in se trahit unde fructificare debuit, sicut haeretica opinio rationem hominis in se convertit et videtur sibi quod ex semine verae rationis assertio sua procedat, quae tamen erro¬nea est et ex spiritu erroris ortum habet. Divisio igitur est, per quam malignus decipit, sicut 220rb Pau¬lus ad Romanos 1o aperit quomodo philosophi habent semen bonum a Deo, sed non fructificat, quia conversum est semen bonum per aliud su¬perseminatum in naturam superseminati, scilicet in vaniloquium. Sic spiritus malignus iactis bonis seminibus fidei superseminat humanas adinven¬tiones, ut scilicet non credatur nisi intelligatur, quasi nihil sit verum nisi quod intellectus homi¬nis indubitanter apprehendat. Ita Averroes deridebat Moysen, Iesum et su¬um Mahumet, et ita faciunt plerumque philosophi, qui humanae inquisitioni innituntur, sic et hae¬retici, licet recipiant arborem cum duodecim fo¬liis articulorum fidei, tamen in umbra eiusdem arboris occultant suam fallaciam a Satan in eo¬rum cordibus superseminatam. Timeo quod tra¬ditio hominum, liberalium scilicet artium et iu¬rium fori, sit instrumentum, per quod Satan non solum occupat homines, ne se dent ad verbi Dei saporem, sed sint superseminata semina zizania, quae simplicitatem fidei et eius fructum impe¬diant; non sine causa hae scientiae a principio fuerunt veris christianis abominabiles et modo evangelio sapidiores fervore Dei tepescente. Do¬cemur autem hic et per Apostolum, qui latius hoc explanat, quod nihil recipere debeamus de superseminatis; etiam si angelus de caelo descen¬deret et aliud quam a Christo seminatum est ad¬duceret, tamquam anathema spernendum docet. Unde ad doctrinas varias se convertentes seducun¬tur, sed stantes in semine evangelii simpliciter et firme, ita etiam quod aliam doctrinam adducens, etiam si se per miracula Christum videretur os¬tendere, abhorreat, talis est securus. Dicit: «in medio tritici»; nam ibi seminat, ut appareat ex bono semine crescere. Vitia enim mentiuntur saepe se esse virtutes, de quo per sanctum Gregorium XXII Moralium et Al¬bertum Magnum in principio libelli sui de vir¬tutibus et Iordanus in sermone huius diei ali¬qua recitat. Dicit textus: «et abiit», scilicet ut ex priori se¬mine credatur evenire id quod crescit, ideo ne videatur, «abiit». Nota deceptoris astutiam, quam tamen ex hoc cognoscere poterimus: quia dum cognoscitur, fugit. Ideo qui temptantur ab eo, quando ut cognitus spernitur, superbus 220va non amplius subsistit, sed abit. «Cum autem crevisset herba et fructum fe¬cisset, tunc apparuerunt zizania.» Ecce quomodo dum oritur «zizania», non co¬gnoscitur, sed dum creverit, tunc a fructu co¬gnoscitur. Illud dicebat magister per similitudi¬nem de his qui veniunt in vestimentis ovium, et intrinsece sunt lupi rapaces, qui a fructibus co¬gnoscuntur. Ita error palliatur a principio, quod putatur verum et complicat mendacium. «Accedentes autem servi patris familias dixe¬runt ei: Domine, nonne bonum semen seminasti in agro tuo? Unde ergo habet zizania?» Servi patris familias sunt qui serviunt sub capite Chri¬sto, qui hic dicitur pater familias. Admirantur unde oriantur vitia et haereses in agro dominico, an scilicet ex agro vel aliunde. Respondet: «Inimicus homo hoc fecit.» Nota: Christus dicitur amator hominum, dia¬bolus «inimicus homo». Ille cum sit spiritus, su¬perseminat spiritalem nequitiam, quae non oritur ex agro sine satore. Anima est a creatore pura et ex se non producit «malum fructum», cum non habeat hoc semen a creante; ideo si producit, est quia «inimicus seminavit». «Servi autem dixerunt: Vis, imus et colligi¬mus ea.» Servi non debent nisi domino iubente eicere de ecclesia peccatores, quia solus ipse est co¬gnitor cordium, sed ubi foret notorium et tole¬rantia inficeret et sine periculo colligi possent et eradicari, ibi secus. «Et ait: Non, ne forte colli¬gentes zizania eradicetis simul et triticum.» Ecce causam cur ait «non», quia triticum non debet eradicari. Et quando dubium est quod si¬mul eradicetur, tolerari debet zizania usque ad finem, scilicet messem. «Sinite utraque crescere usque ad messem, et in tempore messis dicam messoribus: Colligite primum zizania et alligate in fasciculis ad comb¬urendum, triticum autem congregate in horreum meum.» Ecce quod nos «servi patris familias» habemus praeceptum quomodo debeamus nos habere in permixtione bonorum et malorum et remittere ad angelos messores, ut illi separent zizaniam et comburant et colligant triticum in horreum Christi, et est horreum regnum.