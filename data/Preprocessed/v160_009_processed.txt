SERMO IX Complevitque Deus 39r «Complevitque Deus die septimo opus, quod fecerat, et requievit» Genesis 2. «Gaude visceribus, mater, in intimis, felix ec¬clesia!» Etc. Ortum devotissime celebremus ‹stellae ex Jacob›, ex qua «sol iustitiae, Christus, Deus noster», progressus est, quia nostrae salutis principium haec nativitas Genitricis fuit, etc. Nata est hodie scala, per quam Salvator descendit ad hominem, et homo ad Salvatorem ascendit, mater orphanorum, ut inducat flentes in gaudium etc. De cuius mirabili ortu quis digne fari posset? Nullus certe. Ideo pro impetranda gratia eandem implore¬mus dicendo: «Ave, Maria». Haec verba tripliciter possunt exponi, scilicet de beata Maria virgine, per quam Deus com¬plevit cuncta opera sex saeculi, et in septimo requievit. Secundo exponi possunt de requie et quiete, quo modo Deus requiescit in homine post complementum sex operum die septimo. Tertio, quia omnem inquietudinem, nobis natura etiam ignotam, prius tollere necesse est, antequam quies sit apta, ideo de inquiete secundo loco dicendum, et post hoc de requie. PARS PRIMA Hexameron et nonnullae Veteris Testamenti figurae de Maria exponuntur a) Operis sex dierum completio Mariae assimilatur De prima <parte>: Quo modo Deus cuncta opera in Maria complendo requievit? Occurrit illud: «Dominus possedit me ab initio viarum, antequam terra fieret» etc. In aeterna quidem praedestinatione Pater in divi¬nis ab antiquo formavit in sua idea infallibili hoc gloriosissimum vas reparationis humanae condicionis miro ineffabili modo. Et Moyses nobis hoc exprimens dicit: ‹“In principio creavit Deus caelum et terram”, id est caelestem-angelicam et humanam-terrestrem vitam simul in virgine Maria, quae fuit altissi¬ma dignitate “caelum” et infima humilitate “terra”: caelum purissima virginitate et terra fecundissima maternitate›. «Erat autem» haec «terra» Virginis fecun¬dissima in suis progenitoribus «inanis et vacua» a principio, et «super faciem abyssi», eius natu¬ralis effluxus ab Adam, ‹fuit tenebra et nube¬cula›. «Et» tunc «Spiritus Domini ferebatur super aquas», id est super faciem omnis populi per abyssum signati. Fuit enim quaedam tenebrosa obscuritas originalis culpae. «Et ferebatur Spiritus Domini», id est amor et misericordia, «super aquas», id est omnes gentes. Et tunc in secreto consilio suo «dixit: Fiat lux» has tenebras pellens et irradians, «et facta est lux», lux scilicet mundi, quae ‹erat valde bona›. Et per hanc lucem ‹divisit Deus diem a nocte›. Expulit enim primo in hac luce verbi sui Deus tenebras omnis caliginosi peccati, cuius auctor ita separatus a luce in noctem versus est, id est in sempiternas tenebras et carentiam veri luminis divinae visionis. Et haec est operatio prima. Secundo per verbum Dei divisa est ‹aqua ab aqua›, id est gens a gente in fidei virtute, et gens sub firmamento a gente, ‹quae supra erat firmamentum›, id est divisa est gens in via a gente, quae est in patria. Et «firmamentum» erat «in medio», scilicet Virgo gloriosa caelum appellata erat in medio inter viatorem et comprehensorem. Et erant in hoc firmamento stellae et signa duodecim, quia corona ‹mulieris amictae de sole, et sub cuius pedibus fuit luna. Habuit corona stellas duodecim›: duodecim privilegia (Apoc. ⌈10⌉). Et prima operatio completa fuit, quando Deus ab aeterno praedestinatam matrem suam nasci voluit, ut hodie nata est: in remedium et ablationem omnis peccati et diabolicae potesta¬tis nocturnalis expulsionem, et lucis veri Christi ortum perdito tribuit in salutem. Secunda operatio, quando morte sua «cae¬los» Christus «penetravit» viatoribus et populis per firmamentum Virginis gloriosae loca in caelestibus assignans. Et sic beatissima virgo ‹Maria divisa fuit a viatoribus et comprehen¬soribus, exsistens scilicet supra viatores et infra comprehensores, habens cum superiori¬bus virtutum perfectionem, cum inferioribus merendi condicionem›. Et sicut firmamentum immediate a Deo vel intellegentia motum movet infra se et influit, ita beatissima virgo Maria <in medio> effluentis et influentis gratiae fuit etc. Habet enim firmamentum «securitatem con¬tra casum et exsultationem cum superioribus, cum inferioribus possibilitatem ad meritum et cordis passionem». Ideo tertio die omnes aquae ‹in unum locum congregatae sunt›: tempore legis naturae unus fidei locus etc. Quae congregatio «maria» vocabatur, id est sub firmamento in omni gente duo sunt, scilicet corpus et anima. Corpus est ‹arida terra›, et ‹congregatio aquarum vocatur maria›, quia gentes potius ex anima quam corpore nuncupari debent. Licet enim diversa sit arida <terra> et diversissima corpora iuxta elementorum pro¬portionem puram, impuram et gradualem – quare aliqui homines nigri, aliqui albi, aliqui parvi, alii magni etc. –, una tamen est congre¬gatio aquarum omnium animarum rationabi¬lium a solo Creatore absque elementorum con¬cursu dependentium. Quae congregatio habuit unum locum, scilicet naturalis iuris, sub quo vivebat. Et sicut terra sine aqua nihil gignit seu pro¬ducit, sic cum aqua, id est vitali spiritu, pro¬ducit ‹herbam virentem et omne genus habens sementem› etc., id est operationes naturales, quae comparantur <vitae> vegetati¬vae etc. Et mediante eo, qui regit firmamentum, et mediante influentia firmamenti spirituali rore terram irrigantis et aquam digerentis oritur fructus affectus et caritatis. Et quemadmodum omnes spiritus intellec¬tuales sub firmamento, scilicet humani, maria dicuntur, sic sola Maria dicitur maria media, longa: longe omnes excellendo. Quarta die: Quia actio et passio in sphaera activorum sine influentia non est, sic etiam actio spiritualis gratiae et caritatis et virtutum spiritualem influentiam requirit. Quare in firmamento gloriosae virginis Mariae posuit Deus ‹solem iustitiae›, qui totum firmamentum illuminaret et irradiaret et ex¬citaret, et similiter et lunam ita illuminatam a sole, id est excellentem communicatam gratiam Mariae virginis, quae nocturnas tenebras pelleret a cordibus eorum infra firmamentum, ut ad diem pervenire possent aeternae gloriae. Et fuit quartae diei opus. Hoc est: Omnibus in lege naturali congre¬gatis non fuit verae vitae radius nisi in sole iustitiae et luna in firmamento Mariae. Qui sol et luna postea in firmamento positi sunt, ut lucerent a longe ita naturalem fructum facienti¬bus in terra per fidem futuri Messiae. Quem radium prophetae videntes manifestarunt. Qui et se ipsum tempore gratiae in terra propinque manifestavit, quando «conversatus est cum hominibus». Cum autem ita factum est ex hac influentia fidei futuri Messiae in animas descendente, quae per congregationem aquarum sunt significatae primo, orta sunt in primo gradu operationes et semina in terra virtutis elementativae, quae est vita vegetativa in elementativa situata, ac si radius vitalis remotissime influeret, sicut tem¬pore legis naturae et ante diluvium. In qua post hoc «omne reptile» et pisces in aquis, id est animabus, ortae sunt virtutes sen¬sitivae in terra affectus. Semina et plantae primo oriuntur. Post hoc <vita vegetativa> in intellectu cognoscente radicatur et crescit usque ad sensitivam vitalem aquaticam, volubilem et mobilem. Hoc fuit tempore legis et prophetiarum, tempore Abrahae etc. Demum in sexto die <vita sensitiva> per affectum altius elevatur ad potentias imagina¬tivas, et vocatur haec elevatio affectus et cognitionis usque in omnes «bestias terrae». Hoc fuit tempore Moysi et Danielis, quando propinquius visus est. Et demum elevatur altissimo gradu affectus et intellectus ad cognoscendum rationale animal, hominem scilicet et se ipsum. Et in hac cognitione, ubi <homo> suam masculinitatem et feminitatem cognoscit, tunc «perfecti sunt caeli et terra et omnis ornatus». Et tunc vidit cuncta completa et incipit in Deo requiescere etc. 39v «Complevit» itaque «Deus die septimo opus, quod fecerat, et requievit». Die enim septimo, id est iuxta fluxum aetatum, requievit in sep¬timo, in suo opere excellentissimo, in virgine scilicet Maria. ‹Cuncta enim simul creavit›, et «dixit, et facta sunt» etc., et «verbo Domini caeli formati sunt». Omnia tamen sex opera completa in Virgine fuerunt, in qua «septima die» post sex effluxa tempora <Deus> «requievit» etc. Primum enim opus explicatum per primum diem fuit cuncta in se continens opera, et alia particularizant dietas ad requiem. b) De annuntiatione et nativitate Mariae Et quoniam haec sacratissima Scriptura in primordio hoc praedestinatum aeternum maxi¬mum opus posuit incarnandi Verbi ex Virgine, propter cuius superbam incredulitatem Lucifer cecidit, et in cuius humili fide cuncti sunt sal¬vati ab initio, ideo cuncti divino Spiritu illustrati hanc praecelsam Scripturam intellectu illuminato sapientes prophetarunt verbis et figuris de hac praecelsa matre. «Primo Isaiae 11: “Egredietur virga de radice Jesse”. Glossa: Maria virgo, Dei genitrix, virga est; flos filius eius. Item Numeri 24: “Orietur stella ex Jacob”. Item Isaias: “Fructus terrae sublimis”. Glossa: virginis Mariae. Item Isaiae ⌈7⌉: “Accessi ad prophetissam”. Glossa: virginem Mariam». ‹Praefigurata in arca Noe, in iride, in taber¬naculo Moysi, in arca testamenti, in candelabro, in propitiatorio, in templo, in throno Salomo¬nis, in ostio, in domo Saltus et aliis multis. Est rubus Moysi (Exod. 3), sedes saphirina super firmamentum (⌈Oseae 1⌉), mons, de quo “praecisus est lapis sine manibus” (Dan. 2). <Praefigurata> in arbore, quae caelos tan¬gebat (Dan. 4), in porta clausa (Ezech. 44), in vellere Gedeonis (Iudic. 6), in fonte parvo, qui “crevit in fluvium maximum” (Esth. 12), in porta templi speciosa (Act. ⌈4⌉), in muliere amicta sole (Apoc. ⌈10⌉), in Rebecca, Rachele, Judith, Esther, Sara, Elisabeth› etc. ‹Fuit gloriosissima virgo Maria annuntiata. Quia Johannes, Isaac et Samson fuerunt an¬nuntiati, ergo a fortiori etc. Johannes est lucifer, Maria aurora, Christus sol. Si Johannes annuntiatus, ergo etc. Vigil luciferum videns clamat, auroram a longe conspiciens tubicinat; sol se ipsum aperit. Secundum Damascenum: ‘Sicut sterilis Anna per votum et repromissionem Samuelem peperit, ita ex Joachim et Anna genita est ex precibus et repromissionibus Maria’›. Et «miraculose concepta» etiam sine peccato originali secundum observantiam ecclesiae hodie, licet rationes multae huic contrarientur. Fuit tamen secundum communem cursum naturae concepta. Et «in utero sanctificata» ‹multo plus quam Johannes aut Jeremias. Quorum Johannes ex eo, quia digito monstrare debuit, sanctificatus et Jeremias, quia clariore prophetia adventum explicavit sanctificantis; ergo fortiori modo Mater›. Tanta enim puritate secundum observantiam ecclesiae, quae eius conceptionem celebrat, fuit, quod numquam habuit neque originale neque actuale peccatum. Ergo sanctissima in utero, quia hoc nulli umquam accidit creato homini. c) De dispositione corporis, genealogia, nomine Mariae Primo de «terra» gloriosissimae virginis Mariae, id est corpore et eius dispositione, an pulchra valde fuerit etc. Prima conclusio, «quod in beatissima virgine Maria fuit omnis congruentia tam ex parte naturae quam ex parte gratiae ad hoc, ut mater Dei fieret». Sic etiam ‹omnes mulieres, quae significa¬bant Mariam, pulcherrimae fuerunt pulchritu¬dine corporali, ut Esther, Judith, Rachel et Rebecca. De Esther: “Erat” autem Esther “pulchra valde incredibili pulchritudine, et omnium oculis gratiosa et amabilis videbatur”. Et de Judith legitur, quod “erat eleganti aspectu nimis”, ‘et erat stupor in oculis considerantium faciem eius’ etc.; et alibi: “Non est talis mulier super terram in aspectu et pulchritudine et sensu verborum” etc. Similiter de Rebecca legitur, quod erat “puella decora nimis virgo¬que incognita viro”. De Rachel, quod erat ‘decoro aspectu nimis et venusta facie’›. Quantae autem pulchritudinis fuerit et nobilitatis, iudicet quisque ex anima et ex loco et ‹tabernaculo Altissimi›, quoniam «ferculum fecit sibi rex Salomon de lignis Libani» (Cant. 3). ‹Secundum graduationem naturae corpora sunt pulchra et pulchriora et pulcherrima et nobilissima. Sed superlativus in uno tantum consistit. Sicut ergo corpus Christi ex Virgine operatione supernaturali fuit perfectissimum, ita corpus virginis Mariae naturaliter perfectis¬simum secundum statum viae natura operante. Et licet de eius pulchritudine Scriptura nihil dicit, tamen tacendo hoc vult, quod nefas esset credere quidquam bonitatis et pulchritu¬dinis in aliis sanctis fuisse, quod in ea non fuit. Laudat autem de gratuitis et spiritualibus Scriptura evangelica Mariam et ita in hoc occupatur, quod alia corporalia sinit›. ‹Pulchritudo autem corporalis in tribus con¬sistit: in debita corporis quantitate et in eleganti membrorum dispositione et in coloris venustate. Fuit corpus Virginis elegans in qualitate nec crassum nec carnosum nec extenuatum, sed aequale, membris congruentissime proportio¬natum›. ‹Cutis color ex albedine et rubore com¬positus, qui competit eucratico corpori secun¬dum Galenum et Constantinum. Et licet cerebrum ad virtutes naturales optime complexionatum fumat capillos rufos in infantibus et in aliis subrufos, quia cere¬brum calidum et humidum, et in perfectis sunt rubei etc., cerebrum autem optime dispositum ad virtutes animales est calidum et siccum, tunc a caliditate est velocitas apprehendendi, a siccitate tenacitas retinendi, et fumat nigros capillos›. Et cuius coloris sunt capilli, huius et oculi. Et tales capillos et oculos habuit virgo Maria. ‹Oculi nigri subtiliores habent spiritus acuatos in cerebro calido. Et quanto sub¬stantia subtilior, tanto plus habet de forma et activitate. Igitur licet oculi nigri non habeant de humido cristallino multum, hoc tamen est subtilius etc. Fuit autem in capillis et oculis temperate nigra, sicut credimus eius filium benedictum fuisse› etc. 40r Secundo: De qua ‹genealogia fuit? Dicitur: ‘De domo David’›. «Et boni et mali» per evangelium hodiernum ‹narrantur fuisse in genealogia Mariae›, non absque mysterio secundum doctores. Ipsa enim «figuratur per ‘arcum in nubibus positum in signum foederis inter caelum et terram’. Non enim potuit Deus cum peccatoribus efficacius stabilire pacem quam <eo>, quod filiam pec¬catorum suo Filio accepit uxorem, sponsam et matrem, ut sicut esset mater et filia Dei, ita mater et soror et filia rei». Alias causas transeo. Sed de genealogia regum fuit et ‹nobilissima in causa, in substantia et in efficientia: in causa, quia a nobili origine principium duxit; in sub¬stantia, quia nobilem substantiam et nobiles proprietates habuit quoad naturae perfectio¬nem et gratiae plenitudinem; et in efficientia, quia Deum et hominem protulit. Primae nobilitatis omnes gradus habuit, quia a regali, sacerdotali et prophetali origine, ut patet in David, Abraham et Nathan. Secundae nobilitatis gradus habuit, quia regina: “Astitit regina” etc.; sacerdos: Obtulit enim Christum pro salute humani generis, quam sub cruce exspectabat secundum Am¬brosium, quia ‘stetit non, ut Filii mortem et dolorem consideraret, sed humani generis salutem’; fuit prophetissa: “Accessi ad pro¬phetissam” etc. In tertio gradu efficientiae nobilissima, quia genuit filium, qui fuit “rex regum” etc., “sacerdos secundum ordinem Melchisedech”, “propheta potens in opere et sermone”. Hae tres dignitates, quarum prima corpo¬ralis, secunda spiritualis, tertia caelestialis› et supernaturalis, sunt maiores mundi dignitates et nobilitates. Tertio, de ‹nomine eius dicitur, quod “Maria” etc. Et hoc est congruentissimum›, quia «interpretatur domina, stella maris, illumi¬nata, illuminatrix, amarum mare». ‹Secundum Bernardum propter personae dignitatem, actionis utilitatem, conceptionis proprietatem digne vocatur Maria. Dignitas personae exprimitur per naturam lucis, quia stella maris. Nihil dignius et nobilius luce, quia lux divinae naturae, secundo angelicae et ultimo corporeae naturae com¬paratur. Et in corporalibus nihil nobilius luce corporali, et in spiritualibus spirituali. Est enim “aurora consurgens”, solem producens etc. Secundo est stella maris naufragos ad portum producens. Et tertio sicut sidus radium etc., ita Virgo filium› etc. «Bernardus: “Loquamur pauca de hoc, quod vocatur stella maris, quoniam matri virgini valde congruenter adaptatur. Ipsa nam¬que aptissime sideri comparatur, quia sicut sine corruptione sidus emittit radium, sic absque sui laesione virgo parturit filium. Nec sideri radius minuit suam claritatem, nec filius vir¬ginis integritatem. Ipsa est ‘stella ex Jacob’, cuius radius illu¬minat orbem universum, magis mentes illu¬strans quam corpora, fovet virtutes et exco¬quit vitia. Ipsa, inquam, praeclara et eximia stella super ‘hoc mare magnum et spatiosum’ elevata micat meritis, illustrat exemplis. O, qui te intellegis in huius saeculi profluvio magis inter procellas et tempestates fluctuare quam per terram ambulare, ‘ne avertas oculos’ a fulgore huius sideris, si non vis obrui pro¬cellis! Si insurgant venti temptationum, si in¬curras scopulos tribulationum, respice stellam, invoca Mariam! Si iracundia, si avaritia aut carnis illecebra naviculam concusserit mentis, respice ad Mariam! Si criminum immanitate turbatus, conscientiae foeditate confusus, iudicii terrore perterritus, barathro incipias turbari vel absor¬beri tristitia et desperationis abysso, in periculis, in angustiis, in rebus dubiis, Mariam invoca! Non recedat ab ore, non a corde! Et ut impetres eius orationis auxilium, non differas conversationis exemplum. Ipsam sequens non devias, ipsam cogitans non erras. Ipsa te tenente non corruis, ipsa protegente non metuis, ipsa duce non fatigaris, ipsa propitia provenis. Et sic in temet ipso experiris, quam merito dictum est: Nomen virginis Maria”». d) De specialibus gratiis et benedictionibus eius In virtutibus intrinsecis quanta fuerit, et de plenitudine gratiae, de sacramentalibus gratiis, de duodecim privilegiis, de beatitudinibus ac donis Sancti Spiritus in aliis festis dicetur. Habuit omnium creaturarum gratias et super has duodecim privilegiatas. ‹De specialibus gratiis, quae circumstant conversationem, quae gratia ex Dei speciali dilectione oritur, dicitur, quod hae gratiae excellentissime in Maria virgine fuerunt. Quia scilicet Abraham propter fidem ‘fuit a Deo dilectus’ (Gen. ⌈2⌉), Moyses propter mansue¬tudinem (Num. 12) et David propter humili¬tatem (“Inveni David servum meum” et “Virum iuxta cor” etc.) et Johannes evangelista propter virginitatem et Martha propter hospi¬talitatem›, igitur a fortiori in hiis omnibus Maria. Ultimo: Quia ‹“Deus requievit in die sep¬timo” et immediate subiungitur, quod “diei septimo benedixit”, igitur de benedictionibus gloriosae Virginis super omnes mulieres esset videndum. Sed benedictio ista in se habet tria, scilicet consummatio<nem> operum, a peccatis vaca¬tio<nem>, aeternae requiei praefiguratio<nem>. In virgine Maria fuit operum consummatio, quando omnia creata in uno homine uniuntur Creatori, et primum fit ultimum et ultimum primum. Non est enim perfectio motus vel operis nisi in circulo. Item ibi est vera a peccatis cessatio, in cuius voluntate nullum umquam fuit <peccatum>. Fuit in ea requies futurae requiei signum et causa. Haec est vera dies septima propter sab¬batum creationis et verae recreationis multi¬pliciter benedicta, quoniam “in omnibus re¬quiem quaesivit” et ibi solum Creator invenit; quare ‘in eius tabernaculo requievit’ (Eccli. 24). Haec est vera Sion, ‘quam elegit Dominus in habitationem sibi’›. Quare ‹omnes benedictiones, scilicet illa: “Crescite et multiplicamini!” (Gen. 1), et ‘Isaac benedixit Jacob’ (Gen. 27), et omnes benedictiones duodecim filiorum Jacob, qui filii virtutes significant, sicut Judas caritatem et Zabulon animarum zelum et Issachar ex¬clusionem falsae delectationis et vanae tur¬bationis et Dan iudicium, ⌈Dan⌉ sensuum disciplinam et [per] Nephtalim contemplatio¬nem invisibilium et Aser morum iustificatio¬nem› <significat> etc. (Vide in Alberto De laudibus Virginis gloriosae), ‹similiter bene¬dictiones Balaam (Num. 23), et quibus Moyses Israeli benedixit, fuerunt in gloriosa Virgine excellenter›. De hiis benedictionibus in adventu aliquid dicendum restat, nunc supersedendum propter alia incumbentia etc. e) Contemplatio gloriae virginis Mariae adiungitur 40v Hic contemplare virginis Mariae ortum mirandum, contemplare cuncta creata extrin¬sece: et elevata est Maria supra omnes caelos contemplationis. Contemplare firmamentum et eius mirabiles constellationes, imagines et signa, ortus et occasus, mirabiles motus planetarum, mirabiles influentias innumerabilium virtutum et pul¬chritudinum! Contemplare hoc ‹ferculum regis Salomonis de lignis Libani› altissimis et rectissimis quat¬tuor columnarum virtutum cardinalium, im¬putrescibilium lignorum cedri: altissimae ele¬vationis internae caritatis! Contemplare cuncta creata in quibuscumque, tam in corpore quam anima, quam naturalibus quam gratiosis; et Maria virgo ‹supergressa est universa›! Contemplare, quo modo gratia plenissima, inter omnes benedicta! Contemplare matrem misericordiae, paupe¬rum refugium, maris stellam, ‹tabernaculum, quod sibi sanctificavit Altissimus› in utero! Contemplare, quo modo egrediebatur haec Rebecca ‹decora valde nimis› «quasi aurora consurgens»! Contemplare: Si scientiam, virtutes, gratiae dona, beatitudines etc. creatura habere potest, ipsa excellentissime habuit. O, maxima scientiarum domina, in omnibus scientiis eruditissima! O, mater piissima, misericordissima, quae genuisti filium Salvatorem piissimum et miseri¬cordissimum, tuum ortum venerantes te pul¬chram totam conspicimus; «ad te» secura mente «clamamus exsules filii», quia tua nati¬vitas nostra est salus et sanitas. Invocamus te: Exaudi nos in hoc tui mundi ingressus festo nobis saluberrimo! O, contemplare, ‖christiane, ut te ad devo¬tionem huius Virginis excites,‖ mores huius Virginis, vitam virtutibus plenam, humilitatem et labores! Quae tanta et tam mirandae mater pulchritu¬dinis fuit secundum Dionysium, quod qui igno¬raret Filium, facile eam crederet Deum. O, quantus fuit virtutum decor in illa, tam in naturalibus virtutibus quam adventitiis et theologicis et de privilegiis singularibus virtu¬tum et gratiae! O, quanta gratia, quae plena et habitaculum Sancti Spiritus, fons effluens abundantem gratiam! Quam mirabilis arca et vas plus in infinitum se ipso capiens, scilicet ‹quem caelum et terra capere non poterant› etc. Et quo modo est eius gloria omnibus angelis et creaturis in¬visibilis et incognita, quia «exaltata est super choros angelorum» etc. Quam gloriam, si qui sancti viderent et agnoscerent, eandem et haberent; quare nullus cognoscit etc. PARS SECUNDA De inquietudine, scilicet avaritia et negotiatione a) De avaritia et malis ex ea oriundis 41r «Complevitque Deus die septimo» etc. Hii, qui die septimo, ut in ultima parte dicetur, ita quieti se disponunt, post itinera laborum sex dierum requiescunt. Quoniam autem dies septima, quae dicitur sabbatum, id est requies, benedicta est a Deo, ideo inquietudo est maledicta. Igitur de con¬trario requiei, scilicet inquietudine, scilicet ava¬ritia, quam sit detestabilis, aliquid dicendum. Quod autem «inquietudo ex avaritia» sit, patet, quia «immoderatus amor» divitiarum facit hominem superflue sollicitum circa divitias acquirendas aut custodiendas. Per quas sollici¬tudines et curas retrahitur homo a spiritualibus, quibus specialiter inservire deberet. Quare dicitur Matthaei 6: «Thesaurizate vobis the¬sauros in caelo!», et subdit: «Ubi thesaurus tuus, ibi cor tuum». Et est ‹“avaritia immoderatus amor” vel appetitus ad habendum vel possidendum ex¬teriora bona utilia, quae sunt ordinata ad necessitatem vitae›, ut sunt ager, domus, vineae, nummi etc. Tunc ‹ille appetitus, si est in alienis bonis et movet avarum ad rapiendum vel retinendum, opponitur iustitiae. Aut est immoderatus amor ad proprias divitias et eapropter strictius retinet; et isto modo est vitium speciale oppo¬situm liberalitati›. Et est semper peccatum. Ad Hebraeos ultimo: «Sint mores sine avaritia, contenti praesentibus!» Glossa: «Avarus est, qui est tenax in largiendo et cupidus in acci¬piendo». Et sic tam divites quam pauperes possunt esse avari. Dives tamen, ex quo possidet res mundanas, allicitur animus eius ad earum amorem. «Chrysostomus Super Matthaeum: ‘Acqui¬sitio divitiarum maiorem accendit flammam, et vehementior fit cupido’». Dicitur notanter in bonis propriis immode¬ratus amor etc., quia secundum Thomam II/II q. ⌈58⌉: ‹Si homo superflue plus debito diligit citra Deum, non plus quam Deum, nec vellet propter divitias facere aliquid divino amori contrarium aut contra proximum, tunc est veniale, quia omne mortale contrariatur caritati Dei et proximi›. Et licet ‹temporalia bona inter humana sint infima›, quae cum laboribus, anxietatibus, periculis acquiruntur et custodiuntur, tamen appetuntur non ex alia causa quam: homines vehementer diligunt honores, praesidentias, libertates, voluptates etc., et vident, quod per divitias illa omnia possunt haberi. Est autem valde detestabilis avaritia ex multis causis, ‹primo quia est idolatria. Matthaei 6: “Non potestis Deo servire et mammonae”. Glossa: “Divitiis servire Deum negare est”›. ‹Est enim avarus iniquus in Deum, cuius bona distribuere deberet et eum propter collata sibi plus diligere; tamen in statera ⌈suus⌉ plus ponderat obolus quam Deus, propria anima et regnum aeternum. Vendit Deum aliquando minus uno denario, dum periurat etc. Iniquus in se, quia se emptum a Deo pro modico vendit diabolo. In proximum est iniquus retinendo sibi, quae ei erogare deberet. Ecclesiastici 34: “Panis egentium vita pauperum”. Iniquus in uxorem et filios, quos suis peccatis consentire facit. Iniquus in mercatis, quia includit usque ad putrefactionem›. «Nummus est deus avari», quia propter nummum omnia praecepta Dei postponit: concupiscit, iurat, non celebrat, non diligit Deum nec proximum etc. Nummo imperanti oboedit. Ex avaritia omnia peccata, quia superbia ex ea: ‹Superbia enim est vermis divitum›. Magnus est, qui se ideo non putat magnum, quia dives. Item crapula et deliciae ex divitiis oriuntur. ‹Et habens divitias difficulter intrat “in regnum caelorum” (Matth. 19), sed impossibile est secundum Glossam appetentem intrare›. Exstinguitur in avaro, cuius cor inhaeret bonis temporalibus, caritas Dei, quia se inviscat luto mundi, quod sursum volare nequit sicut avicula visco capta. Et Caesarius comparat hominem avarum et divitem navi fluctuanti in mari, quae vel perit et mergitur aut cum maximo damno et iactura bonorum vix vacua ad litus ducitur. Valde similis est navis divitiis. Vide, quo modo quassatur ventis, fluctibus etc. Ita dives multis periculis subiacet etc. Oriuntur bella, lites, homicidia, conten¬tiones, tradimenta, proditiones, rapinae, sacri¬legia etc. ex appetitu divitiarum. ‹Et ideo Ecclesiastes 5: “Est pessima infirmitas” valde durabilis ex parte materiae, quia multa sunt ei desiderabilia in mundo; et est continua. Ecclesiastes 2: “Cuncti dies aerumnis et laboribus pleni sunt”. <Avaritia> valde affligit acquirendo, graviter possidendo, gravissime amittendo. Non parcet senectuti, quia cum cetera vitia senescunt, etc. “Monstro similis est” secundum Senecam “avaritia senis. Quid stultius quam via deficiente viaticum augere?”› O, misera res avaritia! Quot habet inanes curas pro habendo, quot deceptiones pro acquirendo, quia mundus plenus deceptionibus est et plenus avaritia. ‹A maximo ad minimum omnes student avaritiae›. ‹O, insatiabilitas! Infinita cupido ex rebus finitis non satiatur. Non satiatur cor avari, nisi terra seu aurum ei iungatur, sicut sitis non exstinguitur, nisi vinum bibatur. Aurum sitisti etc. Considera servitutem tuam, qui divitiis servis! Servis dominae, quae tibi non concedit, ut edas aut aliquando requiescas. Semper aut corpore aut parando laqueos deceptionis mente necesse est, ut laboret, et sic fit stultus. Lucae 12: “Stulte, hac nocte” etc. “Sapientia huius mundi stultitia”› etc. ‹Comparatur mari, ⌈mortuo⌉ et inferno, quae sunt insatiabilia. Est similis talpae, quae caeca est et multos facit tumulos terrae et in omnibus ipsa in medio absconditur etc. Est similis sterquilinio, rotae molendinae, porco, pyxidi perforatae, trunco arboris, gal¬linae, apostemati proximo cordi›, sacco pertuso et hydropico et spinae in pede. Vide in Diaeta salutis etc. 41v Et sicut requies sex dierum operibus et sex gradibus oritur in dilectione Dei, sic et in dilectione proximi ascenditur ad requiem per sex opera misericordiae. Et «immoderatus amor» divitiarum propriarum in retinendo generans inquietudinem tollit requiem con¬trariando obduratione istis gradibus miseri¬cordiae. Et appetitus in bonis alienis habet similiter sex gradus sive dietas inquietudinis, quia ‹in accipiendo bona consideratur avaritia aut in affectu› – et sic est gradus inquietudinis in¬trinsece ardens – aut «in effectu, et tunc in acquirendo aliena utitur quandoque vi, quod pertinet ad violentias, quandoque dolo, qui si fiat in verbo, erit fallacia quantum ad simplex verbum, periurium autem, si addatur confir¬matio iuramenti. Si autem dolus committatur in opere, sic quantum ad res erit fraus, quantum ad personas proditio, ut patet de Juda, qui ex avaritia pro¬didit Christum». Et septimo loco capitaliter avara inquietudo instabiliter volitatur etc., quoniam omnes species avaritiae ad illas dietas reducuntur, quae sunt rapina, usura, tallia iniusta, simonia etc. Et negotiatio. b) De negotiatione mercanitia Et pro ista vice de singulis supersedere volo et modicum de negotiatione et mercatoribus tangere intendo primo, et secundo de obdura¬tione in retinendo propriis divitiis, et tertio de remediis contra hoc vitium. Ad hoc autem, ut contractus emptionis et venditionis sit iustus, requiritur secundum Scotum in IV dist. ⌈3⌉ libera voluntas in utroque, vendendi in uno et emendi in alio; secundo libertas in utroque, ut neuter pro¬hibeatur aut lege aut condicione, sicut clerici, monachi, filiusfamilias, servi etc.; tertio, quod fiat commutatio sine fraude. Et fraus tripliciter committitur: in specie sive substantia rem unam pro alia vendendo, secundo in quantitate mensurae vel ponderis, tertio in qualitate: infirmum pro sano et cor¬ruptum pro puro etc. Si haec facit scienter, fraudem committit, et venditio est iniusta (⌈VI⌉ De iniuriis et damno dato etc.) et tenetur ad restitutionem. Et peccat, si scivit; si ignoravit, non peccat, sed tenetur ad restitutionem. ‹Et quod dictum est de venditore, intellege etiam de emptore. Si quis aurum loco argenti vendat, aut loco aurichalci, emptor hoc sciens decipit› etc. Requiritur quarto aequalitas valoris inter res permutatas, quia ‹emptio et venditio pro com¬muni utilitate introducta est, cum tu indigeas de meo et ego de tuo. Ideo non debet esse magis in gravamen unius quam alterius. Ergo pretium et res debent aequivalere. Matthaei 7: “Omnia quaecumque vultis, ut faciant vobis homines”› etc. «Quod tibi vis fieri» etc. Nullus vellet libenter plus solvere quam valorem. Ergo nec capere debet etc. Et quamvis, ubi fraus non committitur, de iure scripto legali non rescinditur contractus, nisi ‹deceptus sit ultra dimidium iusti pretii emens, tamen lex divina nihil impunitum dimittit, quod est virtuti contrarium. Illicitum reputatur secundum legem divinam, ubi non est servata aequalitas iustitiae. Ideo secundum Deum decipiens restituere tenetur, in quo dam¬nificavit, si sit notabile damnum. Quod dico, quia iustum pretium rerum quandoque non est punctualiter determinatum, sed magis in quadam existimatione consistit, ita quod modica additio vel diminutio non videtur tollere aequalitatem iustitiae›; licet virtus consistat in medio, tamen non <in> indivisibili etc. Consideratur etiam iustum pretium non ex valore rei semper, sed ex damno, quod vendens eapropter patitur, et lucro ementis, quod acquirit. Sed ‹licet aliquis multum iuvetur ex re alterius et alter non damnificetur, non est tamen carius vendenda quam valeat, quia utilitas, quae alteri accrescit, non est ex venditione, sed ex condicione ementis. Potest tamen ille, qui ita iuvatur, ex liberalitate aliquid supererogare, et hoc pertinet ad honestatem›. ‹Et est duplex commutatio: oeconomica, quando commutans intendit recipere rem, ut ipsa utatur; negotiativa est non, ut utatur, sed vendat. Et ad hoc, quod negotiativa sit iusta, requi¬runtur duo: Primo, quod commutatio sit utilis rei publicae, sicut faciunt mercatores deferentes de patria abundanti ad aliam non habentem, quarum tamen usus est ibi necessarius, et etiam, qui res emptas conservant, ut prompte in¬veniantur venales a volentibus emere. Sunt alii vituperabiliter negotiantes, qui nec transferunt nec conservant, nec eorum indu¬stria melioratur res venalis, sed emit modo, ut statim vendat sine omnibus iam dictis con¬dicionibus. Talis esset exterminandus tam¬quam nocivus communitati, eo quod illi pro¬hibent immediatam commutationem volentium oeconomice commutare, et sic faciunt quodli¬bet venale <vel> usuale carius ementi, quam deberet esse, et vilius vendenti damnificando utramque partem etc. Secundum requisitum ad commutationem negotiativam est, ut talis negotiator iuxta diligentiam et industriam et pericula accipiat in commutatione pretium correspondens, quia si servit rei publicae honesto modo deferendo aut reservando, de suo labore vivere debet. In¬dustriam et sollicitudinem suam unusquisque potest iuste vendere, et iuxta ea et pericula moderare pretium licet›. Et non debet appetere nimis dives fieri, ne incurrat avaritiam etc. Et non debet secundum sanctum Thomam lucrum tamquam finem operum statuere, sed ‹in alium finem, vel necessarium vel honestum, ordinare ad sustentationem domus suae vel ad subveniendum indigentibus› etc. 42r Ex hiis nota, quod mercantia, quae debet rite exerceri, debet habere praefatas condicio¬nes, et non debet aliquo modo fieri in die festo, quia Deus «requievit in die» sabbati «et bene¬dixit diei septimo». Si Dei praeceptum post¬ponere velles propter tuum commodum, iam mortaliter peccares. ‹Sabbata sanctifices!› Vix potest esse, quod mercantia et negotiatio sine peccato peragatur. Aut enim intervenit deceptio aut periurium aut fraus aut palliata usura, quia carius vendis ad tempus, aut palliata deceptio: vendis in obscura domo pannum et in aere videt se emptor in colore deceptum. Sunt enim deceptiones apud omnes vendentes. Syllogiza a carnifice, piscatore, pistore etc. Et si tu teneris ad sanctificandum sabbatum, qualiter poteris negotiationem licite exercere, nisi interveniret necessitas, quae legem non habet. Si opera servilia etc. sunt prohibita, quae sine peccato exerceri possunt, quare etiam a fortiori non cavent negotiatores, barbiton¬sores, carnifices etc., qui similiter custodire debent sabbatum? Vide exemplum in Gual¬lensi, quo modo ⌈Abchardus⌉ abbas misit se radere, et diabolus omnes capillos in chiro¬grapho signavit; qui ductus paenitentia reha¬buit abscisos capillos in signum remissionis. «Si Deus praecipit ‘colligentem ligna die sabbati lapidari’ (Num. 15)», cur regentes rem publicam patiuntur sabbatum ita violari? Non ditantur eapropter non curantes, ut dicit Gregorius in Dialogo de religioso Deus dedit et sutore. Qui curavit sabbatum et non solebat calceamenta facere, et omnia prospere habuit desiderata; alius semper laboravit, et semper fuit pauper etc. c) De temporalibus recte utendis De obduratione breviter. Ut quis de bonis sibi a Deo collatis faciat id, quod debet, scire debes secundum Armicanum, quod de superfluis bonis tenetur quis facere distribu¬tionem etc. Superflua sunt, quae nec sunt necessaria personae nec statui nec personae accomoda. Quattuor sunt in homine consideranda, quorum quodlibet requirit aliquid de divitiis: Primo persona, quae ad hoc, ut vivat et spiritualiter et corporaliter se exercere possit, vult habere victum, vestitum, hospitium etc.; et dicuntur necessaria personae. Et quod ali¬quando est uni necessarium, est alteri nimium etc. iuxta infirmitatem et valetudinem. Et illud necessarium in familia necessaria et uxore etiam consideratur. Secundo consideratur honestas: et est quae¬dam excellentia personae in aliquibus bonis, quae ei insunt, ratione quorum redditur per¬sona honore digna, et est virtus, quae honorem tribuit propter virtutem et scientiam. Vulgus autem considerat extrinsecam nobilitatem, latam familiam, pretiosas vestes, apparatum mensae et domus, et iudicat honestatem et errat, quia vanitas est et vana gloria. Ubi sunt virtutes etc., et vere honestus pro vestibus et familia aliquantulum plus habere potest. Tertio consideratur status officium vel arti¬ficium, et iuxta statum indiget servitoribus, instrumentis etc.; et pro hoc necesse habet habere temporalia statui et officio congruentia. Exemplum in capitaneo, qui indiget pro con¬servatione pacis custodibus et militibus; et hii indigent familiaribus et cocis etc. Et civis in¬diget instrumentis pro arte sua mechanica et armis pro defensione patriae et pecuniis ad dandam steuram domino etc. Sic de doctore, decano, plebano etc., secundum quod sibi diversa incumbunt. Quartum considerandum est honestas status, propter quam familia, vestes etc. requiruntur. Igitur et temporalia habere potest, ex quibus haec omnia possit; et capit graduationem secundum personas etc. Honestati pauca suffi¬ciunt, sed curiositati, pompae et vanitati omnia non sufficiunt, quia omnia devorantur ab eis; et pauperibus nihil relinquunt. Quidquid autem supra praefata homo habet, totum pauperum est et eis sub poena mortalis peccati distribuendum aut in augmentum divini cultus aut in alios pios usus. De necessariis autem simpliciter – sine quo homo vivere non potest –, non debet dari eleemosyna, quia sibi et suis vitam subtraheret, nisi hoc faceret propter aliquem magnum principem, papam vel imperatorem, aut patriae defensorem, quia ut ille viveret, se etiam morti tradere deberet in casu propter bonum com¬mune. Sed de necessario, sine quo convenienter transigi non potest, dari potest eleemosyna. Non praecipitur; igitur meretur. In superfluis non meretur, quia tenetur. In convenienter necessariis tempore necessitatis eleemosyna est praecepti: «Pasce fame morientem!» etc. Excusant se divites propter filios, quibus dicunt se servare; et saepe mentiuntur, quia si filius decederet, non minus bona retinerent; et si peteret, sibi secundum Augustinum non daret. Quo modo Coloniensis noluit dimittere filiis suis bona etc. Quo modo dicunt Florentiae, quod solum ultimus successor usurarii venit ad infernum etc. Contra distributionem superfluorum divites in morte nituntur ecclesias fundare, et per hoc credunt se securos esse. Non ita praecepta Domini debent servari, sed ut iubet! Exem¬plum de Saul (I Reg. 15) et de Oza (II Reg. 6) etc., III Regum ⌈15⌉: de propheta in Bethel misso ad Jeroboam etc. Ecce, quod ex illis exemplis patet: Qui volunt inniti prudentiae suae et glossare, ex¬cusare aut palliare delicta sua, se decipiunt etc. d) De remediis contra avaritiam 42v Nunc de remediis contra avaritiam. Primo fugienda est avarorum et cupidorum societas. Et secundo: «Non erigas oculos ad opes!» Tertio: Non attende commoda divitia¬rum, sed ad infinita incommoda! Sperne mundanam gloriam! Cogita, in quacumque specie fueris, sive fur sive latro, sive usurarius etc., sive simoniacus sive deceptor, quod omnia peccata tua demum venient ad lucem et te diffamabunt, quantum¬cumque subtiliter fecisti. Exemplum de duobus furibus subtilibus, quorum unus scyphum, alius pisces furatus est, et ambo suspensi. Demum et ille fur cum chorda volens mensu¬rare ecclesiam Parisiensem etc. Considera te moriturum et omnia hic te relicturum ‹exemplo regis Saracenorum. Post¬quam se vidit moriturum, fecit per civitatem sudarium suum pro vexillo deferri et proclama fieri: Haec dicit princeps noster, rex regnorum duodecim: Hoc solum de gloria mea et de divitiis mecum afferam›. Considera antiquorum virtutes, quo modo Diogenes, Socrates, Plato etc. spreverunt divi¬tias propter virtutes; et quo modo ille philo¬sophus, qui habuit scyphum argenteum, proie¬cit eum, quando vidit puerum cum manu bibere. Et de alio philosopho, cuius domus, cum combureretur, nihil eportavit et dixit: Omnia mea mecum sunt etc. Et de alio, qui habuit peram cum denariis sub capite, cui fur in nocte volens sibi furto abripere; ille philosophus sentiens furem propter hoc occupatum dixit: Accipe, ut tu et ego quiescere valeamus. Et quo modo cantat vacuus coram latrone viator. Et de paupere, qui solebat esse laetus; factus est tristis, postquam invenit denarios etc. Vide exempla in Guallensi in ⌈Legiloquio⌉. De domino Lenucio de Valle bona et filio suo; de Scipione Africano, qui totam vicit Africam et nihil nisi cognomen secum detulit. De Marco Curio, qui iuxta parvum focum in agresti scamno comedit; legati eum auro putarunt corrumpere; cum offerrent, subrisit dicens: In vanum attulistis. Dicite ⌈Samnensi¬bus⌉ Marcum Curium malle locupletibus im¬perare quam locupletem fieri. Similiter de Fabricio, qui se divitem dixit, non in possidendo plura, sed desiderando pauca. De Quinto Tuberone, qui cum vasis fictilibus uteretur, apportarunt argentea legati, iussit abire dicens: Maior est thesaurus continentiae quam pecuniae. Similiter de ⌈Arthagloga⌉, rege Siciliae, filio figuli, qui fictilibus utebatur et propter fortu¬nam nolebat ⌈mutare⌉ naturam. Et ille alius philosophus, cui cum offerretur multum per regem, dixit se ditiorem multo, quia plura sperneret, quam ipse rex haberet; et nihil accepit etc. Cum autem haec in animo revolvis, et quam sit beatum Deo in cunctis placere, et quam caduca sit ista vita, incipis despicere divitias superfluas, et Deus facit te per caritatem ascen¬dere, usque etiam congruenter statui neces¬sarias despicias. Et post hoc iterum honestati necessarias spernis, et post necessaria personae diminuis cum maceratione, et post hoc omnem pro¬prietatem a te abdicando, ‹sequendo nudus nudum› pauperem crucifixum. Et cum ita per sex dietas ascenderis, requies¬cit in te Deus, et sanctificabit septimum tuum diem, quia complevit in te opera sua. Et hoc de secundo. PARS TERTIA De ascensione per septem gradus contemplationis 43r «Complevitque Deus die septimo» etc. Deus, qui vult praeparare sibi mansionem, ut requiescat in anima ipsam aeternaliter vivi¬ficando, sex gradibus vitae facit sex diebus hominem contemplando inhaerere; et septimo die requiescit homo in Deo et Deus in homine. Cuncta opera nostra per septem sunt distri¬buta: In septem horis conceptus se ad fetum disponit, in septem diebus ad lineamenta se aptat, in septies septem ad rationalem animam, in septem mensibus ad nativitatem, in septem annis ad facundiam, in bis septem ad pueritiam, in quater septem ad adolescentiam etc. Sic in septem aetatibus mundus rotatur, in septem diebus septimana, in septem planetis influentia, in septem aetatibus vitae hominis eius totalis vita. Et septem sunt angeli in Apocalypsi et septem candelabra aurea et septem dona Spiritus; et cum septimus angelus tuba canit, consummatum est mysterium, quia in septima est omnis quies. Primo gradu contemplationis ad veram vitalem requiem est ascensio per opus generale primae diei vitae generalis, quae est in omnibus corporalibus viventibus, et est vegetativa. Secundus gradus opus secundae diei: vita sen¬sitiva. Tertio gradu ascenditur ad imaginati¬vam, quarto ad vitam memorativam, «quae est communis doctis et indoctis». Quinto elevatur ascendens ad puram voluntatem supernorum, sexto oculo intellectus puro ad videndum summum desiderabile et amatum. Et tunc septima die et septimo gradu appre¬hendit haec visio mansionem verae veritatis. Quo modo haec ascensio creationi dierum correspondeat, dimitto brevitatis causa. ‹Dicitur alio modo autem “primus gradus animatio, secundus sensus, tertius ars, quartus virtus, quintus tranquillitas, sextus ingressio, septimus contemplatio. Et possunt etiam sic appellari: De corpore, per corpus, circa corpus, ad se ipsam, in se ipsa, ad Deum, apud Deum. Et sic: Pulchre de alio, pulchre per aliud, pulchre ⌈contra⌉ aliud, pulchre ad pulchrum, pulchre in pulchro, pulchre ad pulchritudinem, pulchre apud pulchritudinem”›. O, beatus ille, qui ad ista videnda pervenire potest! O, hic vere religiosus, ‹quia vera religio est se iterum Deo unire reconciliatione, a quo se abruperat peccato›. Prima die fit ‹visio in sensu secundum imaginationem, et tunc utitur mundo ut speculo. Secunda in imaginatione secundum imagi¬nationem; hic non mundo, sed mundi imagine utitur ut speculo. Tertia fit visio in imagine secundum ratio¬nem, quando ratio imaginis quaeritur et cum admiratione invenitur. Quarta in ratione secundum imaginationem, quando per visibilium similitudines ad invisi¬bilia rapitur. Quinta in ratione secundum rationem, quando ex cognitis ad incognita ratiocinando progreditur. Sexta dies est supra rationem videndo in elevatione ea, quae mentis naturam transcen¬dunt aut contra rationem exsistunt›, ut fidei articuli sunt. Et tunc venit quies, quia «raptus sive ec¬stasis» sequitur, «in qua Rachel, id est ratio, moritur, et Benjamin, id est perfectio contem¬plationis, generatur». ‹Variatur autem ascensus in Deum secundum personas et medium. Aliqui sunt per statum viae ascendentes et vident “per speculum in aenigmate” quinque gradibus: In vestigio, in imagine – in vestigio creaturarum, in imagine animae –, in fide in¬formi, in fide formata et contemplatione. Alii praeter viam vident in speculo in lumine quattuor modis: prima <visio> prophe¬tarum, secunda Moysi “facie ad faciem”, tertia Johannis super pectus dormientis, quarta in statu innocentiae Adae, quando intellectus eius fuit purus sine aenigmate. Supra viam est visio Adae dormientis, scilicet ecstasis; est raptus et visio virginis Mariae. Et haec visio excellit omnes visiones tripli¬citer: Ex parte puritatis Virginis, ex parte medii improportionalis, scilicet gratiae sibi singula¬riter attributae, et ex parte amoris Dei, qui eam plus omnibus dilexit et eam improportionabili caritate sibi sociavit. Visio in patria est glorifica¬torum corpore et anima, est angelorum et virginis Mariae. Supra has omnes visiones est Christi visio; primo per gratiam comprehensoris, qua super omnes apprehendit creaturas, secundo gratia unionis deitatis, qua anima Christi naturam divinam sibi unitam perfectius cognoscit, et ex parte deitatis est ipsa visio met, quae est visio totius Trinitatis, respectu cuius omnes aliae praedictae visiones et cognitiones sunt imperfectae›. DISPOSITIO ADDITA Hexaëmeron gradibus et aetatibus, quibus vita humana rationalis elevabatur et in Christo completa est, assimilatur 44v «In principio creavit Deus caelum et terram» etc., id est cuncta; «caelum», id est caelestes naturas, «et terram», id est terrestres, grossas et subtiles etc. «Terra inanis» fuit, quia rationabili spiritu vitali carebat, «et vacua» omni operatione vitali meritoria, quia «tenebrae erant super faciem abyssi», hoc est, quia in profundo suae naturae erant tenebrae ignorantiae originalis culpae. Et «super aquas» has rationalis creaturae «ferebatur Spiritus Domini», quia non edu¬cuntur de potentia materiae; sic creando fere¬batur et recreando amore et misericordia. Et eapropter «dixit, et facta est lux» vera illuminans et pellens has tenebras. Et cum Deus in profundo suo vidisset lucem illam bonam, tunc a tenebris hanc lucem non ferentibus «divisit» eam, scilicet a rationabili¬bus creaturis non credentibus hanc esse lucem bonam. Quoniam prius caelum et terra fuerunt creata, tunc nulla fuit lux vera in hoc creato; sed iam fuit in creato hypostatice unita «vera lux». Et hanc non credentes creaturae ab hac recedentes in tenebras versi sunt, sicut angeli, Lucifer etc., qui propter hoc ceciderunt a principio, et post hoc omnes infideles. Sed manentes in luce ad gloriam, id est sempiter¬num perducuntur diem, et recedentes in sempiternas tenebras etc. Opus secundae diei ponit, quo modo crea¬turae in confuso iam expresse in hoc opere sub¬sistebant, quia rationales creaturae «sub firma¬mento» et «supra firmamentum», et «firma¬mentum in medio». Opus tertiae diei, quia «aquae», id est rationales creaturae, «in unum locum» naturalis iuris primo congregatae sunt. Et vocabatur ‹congregatio maria›. Et ‹terra› fuit ‹arida› et «maria», id est rationales spiritus, in profundo aridae terrae, id est corporis, iuxta sementem suum naturali iure produxit ‹herbam et lignum› etc. Hoc est: In primo gradu vitae vegetativae, quae situatur in elementativa, a longissimo vitalem supernaturalem radium sentiens pro¬duxit naturales operationes sibi innatas absque praecepto et lege data. Quarto die in natura media, quae est firma¬mentum inter aquas caelestes et terrestres, posuit Deus «luminaria magna», scilicet tempo¬re Noe et Abrahae, scilicet ‹solem iustitiae› in firmamento et lunam, id est beatissimam Virginem, quae locatur in firmamento supra omnes creaturas corporales in via exsistentes et sub comprehensoribus. Et in hoc firmamento, ubi haec luna est situata, est «sol iustitiae» humanatus; et hic sol praeest «regno caelorum» et diei, et luna omnibus tenebris, id est crea¬turis, praeest etc. Quinto die, tempore prophetarum, qui iam istum radium ‹solis iustitiae› et lunae sentie¬bant, tunc ‹aquae›, id est rationales animae, ‹producebant reptile› etc., id est opera maioris vitae, scilicet sensitivae. Et sexto die, tempore Moysi et Danielis, produxit terra iam agitata in fide ‹solis iusti¬tiae›, tempore praeceptorum, opera vitae altiora, puta imaginativae. Et in tantum demum aqua, et «terra» bene per fidem digesta, id est huma¬num genus iam dudum digestum, vitalem vivi¬ficantem hominem, Deum et hominem, supre¬mum et infimo unitum, recepit ‹Christum solem›, prius a longe in firmamento, nunc in terra; et similiter et lunam, prius a longe, nunc in terra. Scilicet tunc «ad imaginem suam» creavit; Pater scilicet imagini suae, scilicet Filio, «creavit hominem», quem ei hypostatice univit. Et illum hominem, de quo prius locutus est in operibus, qui iam pervenit usque ad pro¬pinquam rationis vitam et totam imaginativam apprehendit, illum nunc «creavit ad imaginem Dei» vere rationalem, ‹tam in masculinitate quam feminitate›, scilicet tam in superiori parte intellectus quam inferiori voluntatis etc.