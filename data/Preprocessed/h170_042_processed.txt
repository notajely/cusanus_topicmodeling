136r «Ecce, evangelizo vobis gaudium magnum, quod est omni populo, quia natus est nobis hodie Salvator, qui est Christus Dominus, in civitate David» Lucae 2o. Tradit Apostolus quaedam dogmatica et quae¬dam ethica, ut Ad Ephesios exponit ⌈Ambro¬sius⌉. Et in Epistula Ad Titum, quam in missa prima legimus, Titum instruit, quo modo ‹hu¬manitas et benignitas› Domini nostri Jesu Christi ‹apparuit erudiens nos, ut impietatem et carnalia desideria abnegantes sobrie, pie et iuste viva¬mus in hoc saeculo› etc. Ita de Christi nativitate aliqua sunt dogmatica, quae eius temporalem et aeternam nativitatem respiciunt; aliqua sunt ethica, quae respiciunt nostram nativitatem. «Oportet» enim «nos de¬nuo nasci», ut ait Salvator. De triplici igitur nativitate per triduum bre¬viter locuturus tria praesentis festivitatis evan¬gelia recitabo: hodie primum primae missae; cras secundum missae aurorae; die dominico, qui erit sancti Johannis, tertium, quod ipse describit. Exponam evangelium primum de spirituali nativitate, qua in nobis Christus nascitur, cum aliqua dulci contemplatione, cras secundum de temporali, postcras tertium de aeterna. – Oremus etc. PARS PRIMA Evangelium allegorice exponitur Ait evangelium: «Exiit edictum» etc. Historiam evangelii recitando attendendum, quoniam non potest ad Christum, qui occultus est, perveniri, nisi ‹universus orbis describa¬tur›. Et cum exiret edictum a principe huius mundani imperii, nondum erat natus Jesus, sed est ultimus inter omnes describendos quasi com¬plens omnem descriptionem. Quando enim affectus mundanus mandat uni¬versum orbem describi, et ‹incipit praeses Syriae Cyrinus›. Et <ille> est ratio, nam ipse describit omnia; et est <ratio>, quae incipit. Dicitur ‹prae¬ses Syriae›: Syria «sublimis» interpretatur. Sublimiter enim praesidet ratio. Quando autem ratio incipit describere univer¬sum orbem, tunc recurrit ad memoriam, quae est provincia sua, in qua sunt positae variae civita¬tes. Nam ibi sunt habitacula visorum, auditorum, tactorum etc. Intrant enim omnia visibilia in ci¬vitatem suam, ubi est ‹habitatio specierum› visi¬bilium. Et sic de audibilibus et tangibilibus. Et cum cuncta describit ratio, quae ratione describere potest, veni<un>t «de domo David», scilicet de ‹decora vultu› anima, quae est ‹Dei imago›, ‹Joseph et uxor sibi desponsata prae¬gnans, scilicet Maria›, scilicet potentiae animae supremae, scilicet intellectus et amor. Amor autem desponsatur intellectui, quia sine intellectu non reperitur. Sed amor non imprae¬gnatur per intellectum, sed impraegnatur amor per amorem amati. Et hinc ipsa <anima> est «illuminata» et «illuminatrix» uti Maria, quae sic intellegitur. Praegnans enim est amor, ut possit amorem pro¬ducere, per quem iungatur amato. Non enim aliter iungitur amor nisi mediante filio, qui est amoris amor, ipsi amato. Et tunc, postquam totus mundus descriptus est et ad speculationem ascenditur, tempus est, ‹ut Maria pariat›. Non autem in proprio parit amor, sed ‹in ci¬vitate David›, quae est pulchritudinis vultus civitas, in ea, quae Bethlehem dicitur quasi «domus panis». In ‹domo panis› seu «vitae», hoc est in re¬fectione vitae, ubi vita est alimentum, ibi re¬ficitur spiritus, cuius nutrimentum est vita, quia spiritus vitae de vita reficitur. In illa domo nascitur ‹filius›, in amante ‹primogenitus›. Nihil enim prius est omni desi¬derio ipsi vitae, quam ut vivat. Et non reperit in ‹descriptione› seu peregrina¬tione mundi vitam; sed dum proficiscitur anima cum suis potentiis ad ‹faciem decoram›, ad ipsam scilicet pulchritudinem abstractam, ut at¬tingat in domum panis vitae, tunc praegnans amor prorumpit, ut pariat filium, qui sit vita ei. Etiam «in diversorio», hoc est in nullius pro¬prio, sed publico et communi loco nascitur. Iste(?) ‹amor vitae› non est, nisi quando de¬venitur ad diversorium, ubi nihil proprii reperitur. Nascitur igitur in diversorio huius mundi filius vitae, quando Joseph et Maria in Bethlehem etc. «Beati» enim sunt «pauperes spiritu», quoniam ipsi ut Jo¬seph vident, «quoniam ipsorum est regnum caelo¬rum». Regnum caelorum est vita etc. Sed dum nascitur sic filius in diversorio, hoc est in homine, qui se diversorium fecit, id est omnibus temptationibus subiecit. ‖Homo enim conformat se aliis et est in com¬muni et publico diversorio, qui «homo est animal politicum» etc. Et propterea, quando homo in diversorio est, hoc est in hoc mundo, et rationem fecit de om¬nibus, quae in mundo sunt, tunc se convertit ad illuminatorem. Tunc nascitur lumen et vita in diversorio. Sed non potest vitam custodire, cum sit in diversorio huius mundi, quamvis in domo panis seu in domo ecclesiae, nisi ‹pannis involvat› partum, hoc est, nisi magna custodia custodiat contra frigus interimens aeterni amoris calorem seu partum.‖ Tunc ‹non reperitur in› hoc mundo seu ‹di¬versorio locus›, ubi ponatur nisi «in praesepio». Praesepe enim est vas continens nutrimenta pro animali vita. Non enim est locus, figura seu similitudo re¬ponendi filium amoris vitae immortalis, nisi in vita ista sensibili, quae est imago seu locus sive vas aut vestis vitae amatae sive filii amoris animae illuminatae. «Et pastores erant in regione» illa. Nam quando anima se elevat et ascendit ad speculationem in illa regione, multi sunt pa¬stores noctis vigilias «custodientes super gregem suum». Custodes enim sunt virtutes rectivae corporalis vitae cum cura multae et habent noc¬turnas vigilias in timore et defectu lucis. Vigilant enim et multam curam habent vir¬tutes rectivae, ne deficiat corpus, et saepe im¬pediunt speculationem, quousque ‹angelus ve¬niet coram illis› etc. ‹Stare› dicitur «angelus», id est virtus alta mascula intellectualis, altior quam humana. Sed illa, quae est in raptu et abstractione ut ange¬lica, illa virtus stat et perseverat aliquando circa pastores per circumfulsionem claritatis eos ter¬rendo, quoniam non est vita, cuius curam habent nisi gregis. Tunc quidem ‹timent›, nam sensibilis vita timet mortem, quando ei non constat de alia vita meliori. «Et dixit angelus: Nolite timere! Ecce, evan¬gelizo vobis» etc. Tunc enim annuntiat «gaudium magnum» in¬tellectus abstractus, quando videt in se ‹Salva¬torem natum›, qui est conceptus vitae per fidem et eius exspectatio per spem etc. Et nativitatis signum est repertio infantis etc. Quando reperitur amor vitae aeternae in homine, huius «diversorio», ut partus amatus ‹involutus et positus in praesepio›, unde bestialitas nutri¬mentum cepit, ‖de qua curam gesserunt pastores, «signum est» etc.‖ Quando hoc comperitur, et custodes acquies¬cunt, tunc ‹fit cum angelo multitudo militiae› <dicendum>: «Gloria» etc. «et in terra pax» etc. PARS SECUNDA De tribus signis, quibus nativitatis Filii Dei in nobis cognosci possit 136v ‖Tria signa nativitatis Christi debemus notare. Primo: Si dicimus cum angelis ‹gloriam Deo in excelsis›, hoc est, si se intellectus noster convertit ad excelsa, quae sunt supra hunc mun¬dum, et in illis se figit, tunc nascitur in eo lumen, per quod transformatur in filiationem Dei. «Deus est veritas». Lumen est intellectualis apprehensionis eruditio. Sicut igitur magister ‹lumen scientiae› infun¬dit faciendo de indocto discipulo doctum ma¬gistrum et de rustico eruditum, sic ratio aeterna lumen suum fundit «erudiens nos», ut simus «filii lucis» et apprehendamus ‹lucem veram›, quae tria in nobis efficit, uti lux solis, quia illuminat, calefacit et fructificat. ‹Oportet› igitur‖ [quod] ad hoc, quod effi¬ciamur Christiani veri et «Dei filii», [tunc oportet] quod ‹nascamur denuo›, non secun¬dum desideria et voluptates carnis, quia haec est nativitas ex Eva, sed secundum castimoniam Virginis, quae est nativitas «ex Spiritu». Tunc autem «ex Spiritu» nascimur supra hunc mundum, quando recipimus in nobis lumen et illuminationem salvationis Filii Dei, qui est «Sapientia» et «Candor» et «Imago» etc. Tunc enim ‹abnegamus saecularia desideria›, quando in nobis aeterna genita sunt. Tunc ea, «quae mundi sunt», linquimus, quando illa mala per illuminationem veritatis cognoscimus. Non potest autem in nobis Christus nasci, neque nos «renascimur» filii Dei, si «adhuc carnales» fuerimus, si in nobis adhuc regna<n>t contentio, avaritia, superbia etc. Ista enim sunt signa, quod lumine caremus et adhuc «in tene¬bris» sumus, ut Paulus dicit. Non est Christus nisi ibi, ubi non est hic mundus. Oportet ‹veterem hominem exuere›, qui se¬cundum Adam est, ‹et induere novum› secun¬dum «spiritum Christi» etc. Et adverte, quod haec nativitas est miraculosa et supra naturam. Et ad hanc nos vocavit Chri¬stus Salvator per doctrinam suam, ut ait Aposto¬lus, «erudiens nos, ut abnegantes <impietatem>» etc. Per ‹abnegationem igitur saecularium deside¬riorum oportet nos ad vitam sobriam, piam et iustam› pertingere, si ‹renasci› volumus. Item, secundum signum est, quod ‹gloriam Deo› indesinenter damus cum angelis. Nam qui illuminatus non est et se non con¬vertit ad fontem lucis, sed «in tenebris» adhuc est, non dat ‹gloriam Deo›. Omnis enim pecca¬tor aversus a Deo ipsum, etsi credit, ‹non glorificat› nec honorat, et ‹insipiens est cor eius›; et hinc «in reprobum sensum» cadunt illi, ut ait Apostolus Ad Romanos 1o. Et hinc, sicut filii Dei cognoscuntur in eo, quod Deo dant gloriam, ita «filii diaboli» in blasphemia. Nam blasphemia est loquela inferna¬lis. Et ibi de blasphemia etc. Tertium signum est «pax bonae voluntatis». Filius enim Dei est gloria Patris et «pax no¬stra». Qui igitur non sunt «pacifici», non de¬bent vocari «filii Dei». Nam «in pace factus est locus eius». Et illa <pax> ‹ex conformitate, humilitate et tranquillitate constituitur. Qui enim voluntatem suam voluntati divinae conformat, in pace est. Job 9o: “Quis resistet ei et pacem habet?”, quasi dicat: nullus›. Vide alibi! Exordium novum (Nicolaus post praecendentis perscriptionem exordium eius (n.1) sub alio totius «tridui» themate ita mu¬tavit, ut sequitur. Sed perscriptionem primam (n.1) non delevit. Ideo textus eodem ordine, quo in autographo exstant, typis damus). ‖«Dies sanctificatus illuxit nobis». «Venite, adoremus!» «Dies sanctificatus» est splendor «lucis aeter¬nae» et est ipsa «dies septima», quam non legi¬tur Deus creasse, sed ‹in ipsa requievisse et ei benedixisse› etc. Et omnes alii dies participatione illius diei dies sunt. Aliqua participant lucem in infimo gradu, ut elementa, aliqua in vegetativa vita, aliqua in sensitiva, aliqua in rationali. Per gradus exprimuntur hii dies. Nam ‹omnia fecit Deus simul›: «Dixit et facta sunt». Sed explicatio gradualis describitur per Moysen in participatione lucis et diei etc. Hic dies tripliciter illuxit. Nam illuxit animas transformando, sicut lux corporalis illuminat illuminabilia, et ignis igni¬ficat. Et sic ‹filios lucis› generando de ‹filiis› ignorantiae et ‹tenebrarum› illuxit; et hoc per ostensionem veritatis ‹erudiendo›, ut apostolus Paulus habet Ad Titum in epistola, quae in nocte lecta est. Et per hanc illuminationem noster spiri¬tus in filiationem per apprehensionem lucis redu¬citur. Et haec illuminatio per stellas saepe, sci¬licet prophetas et sanctos, aliqualiter apparuit. Sed non fuit dies aut sol ipse, qui hodie illuxit, sive lux ipsa «in rota propria». De illo die, quo modo «illuxit nobis», ut spiritualiter nascamur filii Dei, hodie exponam evangelium primum missae noctis. Alio modo «illuxit» in nostra humanitate sen¬sibili, ut in ipsa luce humanitas nostra de tene¬bris et imperfectione seu morte eriperetur; de qua die crastina. Tertio «illuxit nobis dies sanctificatus» non spiritualiter per gratiam in anima nostra aut sensibiliter in natura nostra, sed in se ipsa, in sua aeternitate, ut principium et ratio, finis, sabbatum seu quies. Et de illa die dominico se¬cundum Evangelium sancti Johannis – pauca semper – dicemus. Videamus igitur evangelium: «Exiit edictum».‖ ‖Vide alibi!‖