226ra «Ecce ascendimus Hierosolymam»; Lucae 18o et Matthaei 20o. Primum notare possumus ut Tuscanellus in uno sermone huius diei circa assumptionem apostolorum: quomodo Deus aliqua per se facit, ut est creare, sanare et iudicare, quia vult amari, desiderari et timeri, amari, quia dator esse, desi¬derari ut medicus animae, timeri ut iudex, alia per medium, quia conveniens est propter ordi¬nem, quod una creatura dependeat ab alia. Sic Deus per spiritualem creaturam regit corpora¬lem. Huius exemplum in nobis experimur: nam anima per se, scilicet essentiam, vivificat et in¬format corpus, sed movere organa potentiis communicat, puta movet oculum ad videndum per potentiam visivam et pedes ad ambulandum per potentiam progressivam. Sic papa aliqua per se facit, quae sibi reservat, 226rb aliqua per legatos et ministros, ut servetur ordo dependentiae et ob conexionem diversorum et communicationem. Sic Christus ut caput ecclesiae in partem solli¬citudinis assumpsit duodecim apostolos et per illos visitavit mundum, quibus secreta aperuit. Secundo secundum eundem Aldobrandi¬num de Tuscanella notare possumus, quo¬modo Iesus omnia praescivit quae ventura erant super eum. Ideo autem Iesus praescivit omnia, quia scientiam Dei habuit, Deus autem, ex quo sic est in universo sicut anima in corpore, et anima sensitiva omnia sentit, etiam si capillus eradicaretur. Ideo Deus, qui purissimus intellec¬tus, omnia scit, quae in universo sunt, cum in ipso sint. ‹Omnia igitur aperta sunt oculis eius.› Videre autem Dei est esse, cum quo coincidit vivere et intelligere. Omnia igitur quae aut sunt aut vivunt aut intelligunt, in ipso videre Dei sunt sicut membra viventia in vivere animalis. Si al¬bedo esset intellectus, nonne omnia alba videret seu intelligeret, quae ab ipsa habent esse album et in ipsa sunt? Sic essentia absoluta quae est intellectus, cum sit forma formarum dans omni¬bus formis esse, hoc quod dat per intellectum, etiam intelligit; nam intelligere essentiae absolu¬tae est dare esse. Creator enim est quasi visus, qui videndo creat. Videt igitur omnia, quia eius videre est esse crea¬turae. Cognoscit ‹Deus uti artifex› rerum omnium ipsarum rerum species et formas, sicut scriptor litteras ab eo formatas, quarum ipse est causa. Deus est vita rationum omnium quae sunt quia rationes omnium, quae sunt, vivunt in Deo; nam perfectiones effectuum sunt in causa nobiliori modo. Sicut a Deo procedit sentire, vivere, in¬telligere et ratiocinari, quae sunt perfectiones creaturarum, ita omne intelligere angeli aut ho¬minis ratiocinari, sentire ac esse creaturae in eo est perfectissime. Cognoscit igitur Deus omnia quae angeli aut homines cognoscunt aut cogno¬scere possunt perfectiori modo; ipse «operatur omnia in omnibus». Ideo non solum generaliter, sed et particulariter scit singula, quia alias non esset eius cognitio perfecta. Unde in cognitione Dei a qua omnis cognitio generalis et specialis procedit, complicantur omnes modi cognoscendi. Unde necessario Deus universaliter omnia si¬mul et singulariter singula cognoscit. Omnes enim perfectiones cognoscendi sunt in Deo unitae, 226va sicut in homine divisi sunt sensus particulares, qui in sensu communi uniuntur. Ac si sensus commu¬nis per se sine organo attingeret omnia sensibilia particularium sensuum unico actu, tunc simul tangeret, videret, audiret et gustaret omnia. Sic Deus simplici intuitione omnia intuetur. Deus omnia futura nobis in puncto aeternitatis vi¬det. Complicantur enim omnia temporalia in illo sicut in simplici virtute unitatis omnis numerus. Punctus aeternitatis est quasi semen sua virtute omne tempus complicans. Unde qui virtutem eius intuetur, in ipso omnia et singula, quae temporali¬ter explicari possunt, videt, sicut, qui virtutem gra¬ni sinapis intuetur, in ea omnia ex grano tempo¬raliter explicabilia intuetur. De hoc alibi et in libro Iconae visionis Dei satis reperitur. Diceres Deum cognoscere bona, quia bonus, a quo omnia bona, admittitur. Sed cum malum nihil sit, et saepe melius sit non scire ipsum quam scire, videtur igitur, quod Deus non sciat mala; nam quod Christus praescivit acerbitatem mortis, fecit eum tristem usque ad animam. Vi¬detur autem melius fuisse, quod non scivisset. Dico Deum gloriosum cognoscere bona et mala, quia alias perfecte non cognosceret, sicut oculus cognoscit lumen et tenebras; nam lucem non cognosceret, nisi etiam tenebras cognosce¬ret. Pictor cognoscit suam picturam, et si aliquis ipsam foedaret cum turpi colore, ipse etiam co¬gnosceret. Deus manu omnipotentiae pinxit om¬nes creaturas et similitudinem suam tamquam pulcherrimos colores omnibus impressit. Dia¬bolus autem deturpat. Hoc Deus cognoscit. Sic¬ut cognovit, quomodo post semen bonum in¬imicus homo superseminavit zizaniam, sic pec¬catum et malum, licet secundum rem non sit aliquid, cognoscitur tamen. Cognoscit autem Deus futura mala. Dico futura quoad nos, nam cognitio eius, quae est supra tem¬pus, nec est praeterita nec futura. Videmus quod peritus medicus et astrologus pronosticationes fa¬ciunt de morte et eclipsibus in rationibus certis futura praevidendo; quomodo illa Deo possent esse abscondita, apud quem est ratio rerum om¬nium? Posset autem alicui suggeri Deum creasse ho¬minem infirmum, ut ob defectum quasi medicus desideretur, quemadmodum in prima 226vb quaestio¬ne dictum est. Dico Deum non creasse defectum seu infir¬mitatem sive mortem, sed si sic contingeret ex libertate hominis, ne propterea semper langueret homo sua culpa infirmus, sibi medelam reser¬vasse. Sicut pater filio prodigo dedit partem su¬am, et quia illam sine patre potuit consumere et egere, ideo pater reservavit sibi, unde denuo re¬vertenti filio succurreret. Filius pauper et fame¬licus desideravit refici nec scivit, ubi nisi in domo patris rediit et cum gaudio receptus est. Haec evangelica historia quaesito satisfacit. Possumus autem haurire ex his et textu, quo¬modo Christus praescivit omnia quae super eum ventura erant, sicut Iohannes ait Evangelista, ut passio eius et mors fieret sic consummata, quod omnem in se mortis acerbitatem intense com¬plicaret et consequenter meritum eius foret con¬summatum et satisfactorium pro omnibus, uti alias me extense recolo dixisse, nam remunera¬tio acerbitatis mortis est vita. Sed consummata acerbitas fuit in morte Christi, qui vidit mortis acerbitatem super ipsum venturam modo quo erat ventura, quam nemo praevidere potest, et ideo complicat omnem omnium morientium poenam, quare et praemium pro omnibus qui¬bus meritum communicatur. Nota igitur mysterium quod ideo salvator fuit necessario Deus et homo: Deus, ut nihil futuri ipsum lateret quoad ‹passionem terribilissimae mortis›, homo, ut mori posset et sic mors Christi esset sufficiens meritum vitae omnibus, qui per mortem suam vitam aeternam a Deo mereri possent. Quaestio igitur an Deus alia via potuit salvare hominem, quae communiter movetur, potest sic resolvi: Vita aeterna quae ex merito haberi de¬bet, ut nihil ad felicitatem attinens sibi desit, cum iucundius possideatur, quod ex merito tam¬quam debitum acquiritur, non potuit nisi uti Deus ordinavit haberi. Et quia sic ordinavit, quod Christus moreretur, ideo oportebat ipsum mori et sic intrare in gloriam, uti ipsemet disci¬pulos duos, Matthaei 16o, ante mortem et die resurrectionis in itinere ad Emmaus instruxit; nam tali modo factus est ipse iustificatio nostra, ut communicatio meriti per gratiam sit iustitia nostra et dicere possumus ad Patrem nostrum Deum, ut det nobis regnum vitae per meritum Christi nostri nobis debitum tamquam nostrum. Et istud arbitror supremum 227ra crucis seu mortis mysterium; nam credo Christum ex merito ha¬bere regnum et illi, quibus ex gratia communicat meritum, ex gratia communionis similiter et ex merito passionis Christi. In omni igitur salvando concurrit gratia cum iustitia; sicut cum papa confert alicui beneficium, hoc quidem facit de plenitudine gratiae, quia potest illi conferre aut non, sed cui confert, habet beneficium iusto ti¬tulo. De hoc latius alias audistis. Unum tamen notabis quod mors Christi sola potuit mereri vitam aeternam, quia consummata mors meretur vitam immortalem. Alii omnes martyres non merentur ex sua morte vitam ae¬ternam, quia omnis mors cuiuslibet est citra ma¬ximam et in infinitum distat a morte consum¬mata, quae solum est meritoria maximae vitae scilicet aeternae. Sed mors martyrum testificatur eos christiformes et in gratia gratum faciente ex¬sistentes et ideo merito mortis Christi eis via gratiae communicato iustificatos et sanctificatos. Adhuc diceres: Ex quo mors Christi clarificat omnia, quomodo ipsa ostendit Iesum filium ho¬minis esse Filium Dei? Dico ut quidam solemnissimus antiquus doctor expositor epistularum Pauli me instru¬xit, cuius nomen adhuc invenire non potui, quod tunc mors Christi ostendit ipsum Filium Dei, nam mortuus est pro inimicis et ut in nobis firmaret testimonio sanguinis verba vitae. Et quia Deus est ipsa bonitas absoluta, tunc ille qui est adeo bonus, quod moritur pro salute inimi¬corum, cum melior dari nequeat, recte ille dicitur Filius bonitatis quae Deus. Ait ipse Christus, quod maiorem caritatem nemo habet quam ille qui «animam suam ponit pro amicis», ideo qui pro inimicis excedit omnes, ita quod maior esse nequit. Caritas autem, qua maior esse nequit, est sim¬pliciter maxima et ideo divina. Sic opera Christi ex maxima caritate prodeuntia ostendunt, quis sit spiritus Christi quia divinus. Christiani igitur spiritus, cum sit spiritus Christi, non reddit ma¬lum pro malo, sed bonum pro malo, dilectionem pro odio. Recte redarguit Christus discipulos, qui cum igne volebant iniuriam vindicare, di¬cens: «Nescitis cuius spiritus estis?» Et sic menti teneas mortem Christi pro inimicis esse testimo¬nium Christum esse Filium Dei.