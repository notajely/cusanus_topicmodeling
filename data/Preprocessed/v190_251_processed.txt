188ra «Nos revelata facie gloriam domini speculan¬tes in eandem imaginem transformamur a clari¬tate in claritatem, tamquam a domini spiritu»; II Corinthiorum 3o. Quoniam heri de denario habente imaginem Caesaris iuxta evangelium locuti sumus et non plene conceptum de imagine Dei explicavimus, ideo nunc sumimus pro intentione nostra verba Apostoli, quae videntur esse sanctorum om¬nium, si quis eos interrogaret, 188rb quid nunc agant. Respondebunt enim: «Nos revelata facie», scilicet «facie ad faciem» et non «in aenigmate» sumus «gloriam domini speculantes». Nam specu¬latio seu contemplatio seu visio est actus perfectis¬simus felicitans naturam supremam nostram, sci¬licet intellectualem, prout etiam Aristoteles ostendit. Sed non dicit ipse Aristoteles de gloria domini, quam nos Christi hoc loco intelligimus, qui est «in gloria Dei Patris». Videre enim glori¬am Dei et Filii eius est finis creationis, ut alias intellexistis. Sancti autem dicunt se «speculantes gloriam domini», nam haec visio est semper transfor¬mans «in eandem imaginem a claritate in clari¬tatem». Speculantes enim transformantur conti¬nue in imaginem obiecti, «tamquam a Spiritu do¬mini» scilicet transformentur. Spiritus enim est qui est transformabilis et non nisi per Spiritum illius, ad cuius imaginem fit transformatio. Sicut dum velle amantis transformatur in velle amati, hoc fit per spiritum amati attrahentis in se spi¬ritum amantis et ipsum transformantis, ut in amante non vivat nisi amatum. Sed haec transformatio est semper nova, quia sicut amor numquam cessat, sed semper augetur, quando amatum semper praestat, ut plus ametur, quia numquam potest amari ut est amabile, quon¬iam est ipsa caritas absoluta, sic etiam numquam cessat transformatio. Quare «speculantes» illi sunt transeuntes semper et aeternaliter «a claritate in claritatem», cum absoluta maximitas uti est semper imcomprehensibiliter praecedat et attrahat. Dicamus igitur prout Deus dederit aliquid de imagine, ad quam transformantur sancti. Et pri¬mo consideremus Moysen narrasse, quomodo Deus dixit: «Faciamus hominem ad imaginem et similitudinem nostram.» Apostolus ait Filium Dei esse imaginem Pa¬tris, quemadmodum etiam Moyses scribit Adam ad imaginem suam filium generasse. Vera igitur imago Patris creatoris caeli et terrae est suus Fi¬lius, qui est «splendor et figura substantiae» et «speculum sine macula maiestatis» eius. Homo autem factus est ad imaginem creatoris; quare homo non est imago vera ut Filius, sed est «ad imaginem» ipsius creatus. Imago autem dicit expressam similitudinem ve¬ritatis, cuius est imago. Quando igitur creatur mens 188va humana, quae hominem elevat supra omnia mente carentia, et in sua perfectione gerit causae suae pro¬pinquiorem impressionem, tunc creator ipsam per veram imaginem, quae Filius est, creat; «per quem», ut ait Apostolus, quasi per primogenitum ante om¬nia creata «fecit et saecula». Intuetur igitur Pater in speculum maiestatis suae, dum creat mentem. Et ut intelligas quid velim, accipe: Vult pictor faciem suam in tabula polita depingere et non potest nisi ad imaginem suam hoc facere. Habet speculum et intuetur suam imaginem faciem su¬am, quasi figuram totius faciei perfectissime continentem, et ad illam imaginem aliam in ta¬bula, quae est specularis seu polita, depingere satagit. Sed quia tabula licet specularis non ta¬men est speculum neque capit ut speculum fa¬ciem, sed imitatur imaginem, quae est et specu¬lum, imago in speculo est ex natura, et hoc ideo quia ab esse faciei species illa egressa est. Esse enim ipsum est ob suam bonitatem ita fe¬cundum quod de se generat similem speciem. Nec in hoc concurrit voluntas quasi principium, quia circumscripta voluntate pictoris adhuc est haec prolificatio a natura, sed dum generatio a natura exsistit, tunc ex utroque oritur voluntas sive amor. Diligit enim pictor filium suum seu imaginem, et ab ipso et imagine amor seu nexus procedit. Sic Filius Dei Patris est imago vera seu «figura substantiae» Dei Patris seu «splendor» lucis, qui Pater est sive speculum, ita quod illa nomina coincidunt. Et Filius est a Patre per naturam, quia eo ipso quod Pater est, generatur Filius cir¬cumscripta voluntate. Et ex Patre et Filio Spiri¬tus Sanctus amor seu nexus procedit, ita quod Spiritus Sanctus non est imago Patris, sed pro¬cedit ab utroque. Opera autem quae Deus creator ad extra operatur, sunt opera Dei, qui trinus est et unus. Unde sunt opera quae fiunt non circumscrip¬ta voluntate, sed ea concurrente; nam sicut «voluit, fecit», ait propheta, sicut pictor non pingit faciem suam in tabula nisi voluntate con¬currente. Et considera consequenter quod pictor, dum vult aliquid depingere puta historiam aliquam, intuetur in conceptum rei pingendae et facit pic¬turam ad similitudinem ideae, quam in se 188vb in¬tuetur. Sed dum intellectus artem pingendi depingere institueret, tunc nihil quod pingi pot¬est particulariter depingeret, quia non caelum non terram, non animal, nec aliud visibile, sed intellectualem naturam, quae solum artis est ca¬pax, et artis pictoriae principia in ipsa imprime¬ret, ut fieret imago formae artis pictoriae et spe¬cies specierum omnium, quae sensibiliter pos¬sent depingi. Sic dum Deus hoc aut illud creat, intuetur in verbum seu conceptum idealem eius. Dum ve¬ro mentem creat sive intellectualem naturam, non respicit in aliquem particularem idealem conceptum sive in aliquid Filii, sed ipsam artem sive ipsum Filium suum intuetur, ut est verissi¬ma sua imago in totalitate suae perfectionis. Mens enim est imago universalis artis Dei. Fili¬us enim Dei seu verbum est ars, ‹per quam Deus fecit et saecula›. Ars autem creativa gene¬ratur ex fecunditate infiniti intellectus Dei Pa¬tris, quare mens non est limitata, sed est elevata supra omne contractum sicut species ad ima¬ginem divinae artis creata, quae in sua intellec¬tuali fecunditate species omnium sensibilium complicat. Quando igitur de nihilo vocatur mens ad imaginem creatoris, primo dum de nihilo accedit ad imaginem, pervenit in potentiam, ut possit esse imago, ut sit quasi semen, in quo est imago in potentia, quae nondum est adhuc actu sicut virilitas in potentia pueritiae. Et quando pergit de potentia in actum, transformatur sicut pueri¬tia continue transformatur quando movetur versus virilitatem, et potentia sciendi transfor¬matur continue «a claritate in claritatem» in scholare, ut fiat magister. Sed haec transformatio fit per spiritum magistri actu doctum, qui movet spiritum discipuli de potentia ad actum. Ita ma¬gisterio verbi Dei ducitur imago de potentia us¬que quo fiat perfecta. Et attende quod Paulus II Corinthiorum 4o videtur dicere aliqualiter modum, quomodo ima¬go perficitur, dicens «quoniam Deus, qui dixit de tenebris lumen splendescere, illuxit in cordibus nostris ad illuminationem scientiae claritatis Dei in faciem Christi Iesu». Et subdit: «Habemus thesaurum istum in vasis fictilibus, ut sublimitas sit virtutis Dei, et non ex nobis.» Virtus 189ra igitur Dei elevat in sublime, scilicet de potentia in actum, sicut virtus solis elevat de po¬tentia in actum arborem, quae est in semine in terram proiecto. Mens igitur nostra est similitu¬do speciei Filii Dei, quae nondum apparet in actu, sed quando Filius Dei apparuerit et nos ipsum videbimus, tunc in illa speculatione trans¬ibimus «in eandem imaginem», quia «similes ei erimus». Unde in nostra mente semen divinae speciei reperimus, quia capaces sumus scientiae, sapi¬entiae, providentiae, gubernationis et virtutis, quae summe Deo conveniunt et nulli creaturae, quae mente caret. Ideo sicut Deus omnia com¬plicat divine, ita mens omnia intellectualiter. Deus igitur solus potest illabi menti sicut veritas suae imagini. Et quanto mens magis perficitur in his, quae habet ad similitudinem Dei, quae prae¬narrata sunt, tanto imago magis perficitur et in ipsa clarius Deus relucet, nam ut ait Augusti¬nus: anima eo est imago Dei, quo capax Dei; imago enim nisi in expressa similitudine caperet veritatem, a qua est expressa, non foret eius imago. Unde nota quod mens nostra est species pul¬chritudinis Dei, ideo in se complicat omnem sensibilem, quae sub eo est, pulchritudinem et ita de omnibus aliis. Et si subtiliter advertis, semota mente nulla est pulchritudo sensibilis neque discretio rerum neque ordo, et omnia ista ex iudicio mentis sunt in mundo sensibili. Ideo mens non est de regio¬ne huius mundi, sed eius perfectio altior est mundo, et dum in mundum intuetur, deorsum intuetur. Et quando ad se revertitur reditione completa, nihil pulchri et ornati reperit, quod in se ipso non videat esse uti in specie omnium specierum. Plura hic dicenda restant, quae alibi partim tacta sunt. Hoc autem non negligendum quod libertas arbitrii in mente est, ut mens in se habe¬at suorum actuum principium et dominetur suis operibus secundum Damascenum. Et habet eam libertatem, quia est ad imaginem Dei creata. Et videtur attente consideranti quod prima causa ut causa posuit suam similitudinem in ipsa, ut sit viva imago sive causata causa; nec est possibile dignitatem eius exprimi. Quomodo autem 189rb imago trinitatis sit in anima nostra, Augustinus satis declarat et a me sae¬pe dictum exsistit; haec sic sufficiant pro tem¬poris brevitate. Nos autem sollicite debemus illius thesauri, quem «in vasis fictilibus» portamus, custodiam habere et educere semper ipsum de terra, in qua latet absconditus, ad nostrum profectum imita¬tione Christi magistri nostri et sanctorum om¬nium, qui nos in omni statu praecesserunt, et cavere ne umquam sumamus imaginem bestiae et figuram seu characterem eius, quoniam qui deleta Dei imagine sumpserint imaginem Anti¬christi, serpentis scilicet vel draconis, cadent in iram Dei et numquam habebunt requiem die ac nocte. Qui autem spreta imagine bestiae et cha¬ractere eius portaverint imaginem verbi Dei, consequentur vitam et laetitiam aeternam, prout et in Apocalypsis scribitur <20o> capitulo, quem¬admodum omnes sancti, quorum hodie memo¬ramur, ut eorum intercessione mereamur eis as¬sociari et iungi Christo domino nostro semper benedicto.