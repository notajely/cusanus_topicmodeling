141va «Ubi est thesaurus tuus, ibi et cor tuum». In evangelio. Ubi est locus. Iustus ut iustus non est nisi in iustitia, sicut album ut album non est nisi in al¬bedine. Christianus ut christianus non est nisi in Christo. Habemus autem, si in Christo manere volumus, necessarium esse, ut ipsum ‹induamus›, quem induens «non» manet «in comessationibus et ebrietatibus» nec «in cubilibus» nec «in 141vb im¬puditiis», sed ut ipse ambulavit ambulabit. Sicut volens esse iustus studet induere iustitiam et vo¬lens esse calidus induit caliditatem. Sed ubi est thesaurus illius, qui vult esse calidus? Certe in igne. Nam licet plura calida reperiantur, illa om¬nia participatione ignis calida sunt, sed plenitudo non nisi in igne. Ibi est thesaurus, ubi recipiunt omnia calida caliditatem. Christus est plenitudo gratiae, «de» cuius «plenitudine omnes», qui gratiam assecuti sunt, receperunt. Et sicut in calore est fomentum vi¬tae sensibilis, quae in calido et humido consistit, sic in gratia est pascentia spiritus. Gratia est ra¬dius ‹solis iustitiae› Christi Dei nostri. Vivit amans ut amans in gratia amati. Christianus si verus est christianus non vivit nisi in gratia Chri¬sti, cui se omni studio quaerit assimilare. Nam id quod diligit, habere cupit. Si igitur thesaurus veri christiani Christus est, tunc cor eius in omnibus illis locis reperitur, ubi est Christus. Et ille est verus minister Christi, qui eum ut minister in omni loco sequitur. Propter hoc ait: «Ubi ego sum, illic et minister meus erit.» Qui igitur se¬quitur Christum «usque ad mortem», erit cum Christo in resurrectione. Inchoamus hodie ieiunium quadragesimale ab ecclesia institutum, quae spiritu Christi movetur. Ideo ait Christus de apostolis et eorum successo¬ribus rectoribus ecclesiae: «Qui vos audit, me au¬dit». Et ideo sicut Christi praecepta sunt a nobis custodienda, sicut amans amati praeceptum cum gaudio recipit, stricte servat et ut fomentum vitae suae amplectitur – vivit enim omnis amans in lege amati –, sic et ecclesiae seu rectorum ecclesiae. ‹Ieiunavit enim Christus quadraginta diebus et noctibus.› Sic et christianus ieiunare debet, quia «omnis Christi actio nostra est instruc¬tio». Sed quia non possumus sicut ipse sine omni esu ieiunare tot diebus et noctibus, tene¬mur tamen meliori modo quo possumus, ieiu¬nare, sicut si ad valde multa obligaremur, saltim quae possumus in solutionem dare tenemur. Id autem, quod ante omnia ex evangelio hau¬rire debemus, est, quod praeceptum ieiunii quasi praeceptum Christi sub poena peccati mortalis cum omni humilitate et mentis delectatione sus¬cipere debemus. Nam uti in dominica proxima tactum est, sine caritate non est virtus. Christus vita est; eius praecepta sunt vitae praecepta, qui¬bus spiritus, qui vivere cupit, nisi cum alacritate 142ra pareat, se vitae suae opponens in mortem ruit. Id enim, quod displicenter capitur, non confert spiritui, qui est liberae voluntatis. In ipsum enim involuntarium non intrat. Et quod non intrat, non «vivificat». Docemur hypocrisin spiritui Christi valde adversari. Nam spiritus Christi ar¬det amore Dei usque ad contemptum sui. Spiri¬tus hypocritae, qui est vanitatis spiritus, ardet in amore sui usque ad contemptum Dei. Nam se facit finem omnium suorum operum. Qui autem Deum solum finem habet suorum operum, in illo est spiritus Iesu. Ille non quaerit gloriam su¬am sed Dei, et gaudet pro gloria Dei posse se ipsum impendere. Sicut apostoli «gaudentes ibant a conspectu concilii, quoniam digni habiti sunt pro nomine Iesu contumeliam pati». Dicit: «Cum ieiunatis, nolite fieri sicut hy¬pocritae tristes. Exterminant enim facies suas, ut appareant hominibus ieiunantes.» Ecce quod hy¬pocritae iudicant gloriosum esse ieiunare etiam apud homines. Ideo exterminant facies suas, ut ex macilentia appareant hominibus ieiunantes, de vana gloria curantes. Spiritus vanae gloriae valde adversatur Christo et veritati. Et quia ho¬die paene dominatur in tota christianitate, ap¬proximat antichristus, qui erit propria mansio eius. Si enim sano oculo intuemur omnem sta¬tum christianitatis, plus vanitatis reperimus quam veritatis. Ubi est veritas vitae Christi? Non in principibus et praelatis, non in religiosis nec saecularibus. Si quis advertit, fiunt paene omnia, ut quisque bonus appareat potius quam sit. Sed timenda est sententia Christi dicentis: «Amen, dico vobis, quia receperunt mercedem suam». Nam ‹etsi faciunt bonum, non tamen bene›. Ideo hoc opus si quid meretur, hoc recepit, quando pro gloria sua operatus est, quam se assecutu¬rum credit apud homines. Sequitur: «Tu autem cum ieiunas, unge caput tuum et faciem tuam lava, ne videaris hominibus ieiunans». Hoc intendit, scilicet omnia fieri de¬bere propter finem gloriae Dei Patris. Ungere caput et lavare faciem sunt signa laetitiae. Ieiu¬nantes, qui se mundo ostendunt, apparent tri¬stes, ut mundus iudicet eos ieiunantes; qui autem solum Deo nititur complacere, ille 142rb considerat, quod sequitur: «sed Patri tuo, qui est in abscon¬so». Vere ieiunans non debet curare nisi ut vide¬atur ab illo, ob quem ieiunat, qui est pater ieiu¬nantis, scilicet Deus. Ille enim in absconso videt, scilicet non per signa sensibilia sicut mundus, sed sine illis ‹intuetur in cor›, quia ipse est scru¬tator cordium. Et ideo dicitur consequenter: «Et Pater» meus, «qui videt in absconso reddet tibi». Ille, cui servis, dat mercedem. Hauriamus ex littera ieiunium licet posset fie¬ri ad utilitatem, sanitatem, augmentum intelli¬gentiae et «prolongationem vitae», tamen nisi fiat propter Deum, non habebit retributionem. Unde ieiunium istud est quaedam poenitentia, quam homo facit affligendo corpus, ut motum concupiscentiae carnis et oculorum ac superbi¬am vitae possit mortificare ad finem, quod amo¬ri divino spiritus quietius vacare possit. Unde Ioel propheta nos instruit quo modo poenitentem sit necesse converti ad Dominum. Ait enim: «Convertimini ad me». etc. Peccator, qui secundum concupiscentias suas ambulavit, a Deo incommutabili recessit se corruptibilibus uniendo. Necesse est igitur, si de hoc dolet, quod convertatur ad Deum, et non nisi propter ipsum, quia dicit «ad me» scilicet et nihil aliud, non sicut mercatores ad lucra vel infirmi ad sa¬nitatem vel ut vane gloriosi milites multa tole¬rant in torneamentis et hastiludiis et mulieres pompaticae ob laudem hominum, neque more bestiarum poenitere debemus, quae multa tole¬rant, ut vivant et nutriantur, vel ut daemones, qui semper ieiunant, semper vigilant, semper la¬borant, sed perversa intentione. Dicit propheta: «in toto corde». Nam debet esse poenitentia integra et voluntaria et propria, quia dicitur «corde vestro». Et debet esse aspera, quia dicit «in ieiunio», et dolorosa, quia dicitur «in fletu», et interna, quia dicit «scindite corda vestra». Tam vehemens debet esse contritio, ut scindere cor dicatur. Ista debent concurrere in poenitentia ieiunantis. Sequitur in evangelio: «Nolite thesaurizare vobis thesauros in terra, ubi aerugo et tinea de¬molitur et fures effodiunt et furantur». Hypo¬crita et omnis 142va avarus et peccator thesaurizat in terra. Nam ad aliud quam ad Deum dirigit cor suum et desiderium, et omne aliud a Deo ex nihilo et ideo corruptibile est per aeruginem vel tineam aut perdibile per furtum sive oblivionem. Quare ‹Thesaurizate vobis thesauros in caelo, ubi nec aerugo nec tinea demolitur et fures non effodiunt nec furantur›. Nam in incorruptibili caelo non est timor perditionis omnium, quae ibi reposita sunt. Sicut enim locus est, ita et lo¬catum, quoniam locus conservat locatum. Et id¬eo in aeternitate nihil perit. Licet enim non sit locus, tamen cum omnis locus sit conservativus locati, hoc habet ab aeternitate et incorruptibi¬litate. Conservat igitur aeternitas id quod in ea reconditur aeternaliter. Et quia Christus loquitur spiritualiter, cuius «verba spiritus et vita sunt», ideo subiungit: «Ubi enim thesaurus tuus, ibi est et cor tuum». Cor est voluntas, quae ibi est, ubi diligit. Thesaurus est amatum. Non enim aliud appetit voluntas quam amatum, et non est nisi ibi, ubi est thesaurus suus. Pater, «qui est in abscondito», est et Pater in caelis. Quae in caelo sunt, celata et abscondita nobis sunt. Voluntas non vult nisi bonum, non amat nisi bonum. In bono absoluto et infinito est the¬saurus cordis iusti et recti.