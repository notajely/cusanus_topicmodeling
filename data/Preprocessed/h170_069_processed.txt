PROOEMIUM ET DIVISIO 119va «Vidi civitatem sanctam Jerusalem novam de¬scendentem de caelo a Deo paratam et sicut sponsam ornatam viro suo» Apokalypsis XXI. Regnum Dei, ad quod ut filii adoptionis in Jesu Christo, Dei filio unigenito, vocati sumus omnes nos, qui sumus filii Abrahae, qui est «pater fidei» et «multarum gentium», <filii,> qui per fidem de benedicto semine Abrahae repromissi sunt, tale est, quod simile ei ‹non intravit in cor hominis›; neque enim ‹oculus vi¬dere› nec ‹audire potest auris› nec intellegere intellectus, ‹quae praeparavit Deus diligentibus eum›. Sed cum non possit attingi in hoc mundo nisi in figura et aenigmate, quoniam hic mundus est imago veritatis et ‹non est de hoc mundo› ‹re¬gnum veritatis›, ut ait Christus, qui veritas est, ‹regnum suum non esse de hoc mundo›, hinc in hoc mundo nobis aliter divinus radius lucere non potest nisi obvolutus quibusdam umbris fi¬guralibus. Quaerimus igitur in hoc mundo ex hiis, quae nobis hic visibiliter apparent et corruptibilia sunt, ea, ‹quae non possunt videri et aeterna sunt›. Christus autem multa nobis de regno Dei manuductivas similitudines propalavit, dum re¬gnum evangelizaret. Sed Johannes Evangelista nobis similitudinem ‹civitatis Jerusalem› inducit, de qua et aliis videamus. Primo videamus textum Apokalypsis XXI, et eliciamus ex illo aliqua, quoad civitatem Jerusa¬lem novam. Secundo videamus quoad sponsum et spon¬sam, quid sibi hoc velit. Tertio de ornatu sponsae, quando ‹intrare› de¬bet ‹in gaudium Domini sui›, et ibi aliqua de gau¬diis paradisi. PARS PRIMA De civitate Jerusalem nova Quoad primum est advertendum, quod quamvis nihil sit subsistens in hoc mundo, in quo non resplendeat regnum caelorum, cum omne subsistens in amore, concordia seu pace subsistat, et in tantum subsistit, in quantum ibi regnat concordia et hinc, cum spiritus vivificans sit, caritas et laetitia. Tristitia enim et odium exsiccant et morti¬ficant; et post omnem tristitiam revertimur ad laetitiam quasi ad vitam, sine qua spiritus non vivit, qui ‹potius 119vb vellet non esse quam semper in tristitia sine spe laetitiae esse›. ‹Regnum vitae› aeternae est ‹in Spiritu Sancto›, qui est amor, ‹gaudium› et laetitia. Unde, cum unio sit amor, et ‹unio est unitatis et aequalitatis unio›, hinc unio unitatis et aequa¬litatis est spiritus nexus seu caritas; et est Spiritus Sanctus Unitatis ut Principii seu Patris et Ae¬qualitatis ut Filii. Aequalitas enim non potest nisi unitatis esse aequalitas. Unde patet, quo modo subsistentia omnis esse est unitatis et aequalitatis in amore seu nexu. Et ita in quolibet, quod subsistit, est simili¬tudo regni caelestis, scilicet regni amoris seu subsistentiae omnis subsistentis. Regnum enim caeleste est unitatis et aequali¬tatis in amore absoluta unitas; et absolutae uni¬tatis aequalitas regnat in absoluta caritate, quae est laetitiae et gaudii nexus. Hinc dicimus in fine orationum: «per Domi¬num nostrum Jesum Christum, qui tecum vivit et regnat in unitate Spiritus Sancti», ut non sit aliud regnum aeternum quam aeternum Patrem, qui est Unitas, et aeternum Filium, qui est Ae¬qualitas, in unitate Sancti Spiritus, qui est Amor, aeternaliter vivere. Unde, cum civitas dicatur «civium unitas» et sit quasi regnum regis alicuius ut regis Jerusa¬lem, hinc, ut angelus elevaret Johannem et nos per Johannem ad contemplationem regni aeter¬ni, ad Jerusalem ut ad id, quod sensibiliter sci¬tur, se convertit, ut de visibili et terrena cor¬ruptibili civitate ad regnum caeleste, ad veram caelestialem, scilicet intellectualem Jerusalem, nos elevaret. Et id agit Johannes, ut considerata civitate mundi cum suis defectibus intellegamus illam, quae mundi est, esse figuram alterius, quae est sine defectu in omni pace, laetitia, pulchritudine, felicitate et ornatu perpetuo. Et ad hoc sumit sensibilia incorruptibilia et pretiosa, ut aurum, lapides, escam et potum vi¬tae; et in illis adhuc altius spiritum elevare nititur ad absolutam vitam omni bono refertam, ubi est veritas, quies et felicitas spiritus. Videatur textus. Et sic prima pars expedita sit. PARS SECUNDA De Christo sponso et Ecclesia sponsa Quoad secundum: Paulus apostolus ad Ga¬latas IIIIo scribit Abraham patrem nostrum duos habuisse filios: «unum de ancilla», qui secundum matrem servilis fuit, quia 120ra filius, qui est pars matris, de serva servilis; et alium «de» sterili Sara et «libera». Et dicit, quo modo «per allegoriam» hoc in¬tellegendum sit, scilicet aliquem populum fide¬lem, quia Abraham «pater fidei», fuisse servilem, quia servivit; et de illo populo dicit constitui ec¬clesiam, quae dicitur «synagoga». Et hic populus, qui sic ad serviendum secun¬dum praecepta legis datae in monte Synaii in¬habitavit Jerusalem, quae confinatur illi monti, quae scilicet Jerusalem est de hoc mundo. Alius populus ex libera non est nisi secun¬dum fidem ‹repromissionis› constituens ecclesi¬am liberam, quae non adstringitur ad servandum legem; et hic habet ecclesiam, quae inhabitat Je¬rusalem caelestem. Unde ista civitas ‹Jerusalem, quae desursum est, est mater nostra›, ut dicit ibidem. Nam ipsa est mater, quae nos concipit in hoc mundo et parit, dum egredimur hunc mundum. Unde ipsa est civitas, quae aedificatur per suum proprium partum, sicut Eva crevit de pu¬ella in feminam perfectam per propriam virtu¬tem, per quam convertit alimentum in naturam aliti. Tamen haec sua virtus, quae sic fuit in puella, fuit virtus capitis viri Adae, per quam sibi ut ‹carni de sua carne et ossi de suo osse› tribuit. Unde sic est quodammodo ecclesia, quae est sponsa et uxor Christi, quae sua virtute, quam habet a Christo, crescit in augmento, ut sit per¬fecta et grata sponso. Et hoc nobis aperitur in lectione, quam in missa audivimus, ubi secundo loco dicit Jo¬hannes, quod civitas Jerusalem sit ‹sponsa et uxor agni›. Est hic considerandum, quo modo Paulus nos instruit Ad Ephesios V ‹sacramentum illud magnum› matrimonii ante peccatum in paradiso institutum ‹inter Christum et ecclesiam› magnum esse, ut ibidem deducit. Ex quo ego singularissime notandum esse iu¬dico, quod ante peccatum hoc sacramentum ma¬gnum fuit institutum. Et Christus dicit in Evan¬gelio Matthaei 19 Deum dixisse haec verba: «Propter hoc relinquet homo» etc. addens itaque «non duo, sed una caro». Textus Genesis dicit Adam dixisse. Adam au¬tem fuit in sopore positus quasi clausos habens oculos et non potuit videre hoc sacramentum magnum Christi et ecclesiae. Sed ille, qui vidit, scilicet Deus, dixit 120rb per Adam verba ‹magni sacramenti›. Sed Adam dixit verba sacramenti matrimonii carnalis figurantis ‹sacramentum magnum›. Unde Christus et ecclesia ut unum, non ut duo in Spiritu sunt finis creationis. Et sic prae¬cedunt creationem Adae et Evae, et praecedit verum sacramentum Christi et eius sponsae fi¬guram sacramenti Adae et Evae. Unde apud Deum patrem Christus est «Pri¬mogenitus omnis creaturae», quia «caput eccle¬siae»; et ecclesia, quae est ut ‹caro de carne eius et os de ossibus eius›, est sub eo et «per ipsum», uti in Adam hoc est figuratum et in Eva, et ob ipsum, sicut Eva fuit propter Adam. Et hoc deducit Paulus, quo modo ecclesia est, ut Christus adimpleatur, sicut caput in plenitudine corporis Ad Ephesios in primo circa finem; sicut natura humana est in Adam viro ut in capite, adimpletionem integritatis assecuta est in Eva de se facta ut in corpore capitis virilitatis. Hinc «virago» dicta est Genesis 2o. De quo supra per Paulum. Unde considerandum est, quo modo Deus creavit nos omnes, qui sumus ex Adam, in uno Adam, in quo omnes fuimus, ut in patre secun¬dum carnem, licet successive apparuerimus in hoc mundo, ducti de potentia in actum. Sed apud illum, apud quem omnia sunt in actu et nihil per prius in potentia et postea in actu, omnes fuimus, uti sumus nunc secundum hunc mundum in actu, cum fluxus temporis sit in «nunc aeternitatis». Deus igitur ‹omnia simul creavit›, ut ait Salo¬mon. Unde, sicut in uno homine omnes homines, ut Actuum XVIIo ita in una creatura, quae dici potest mundus, omnes fecit creaturas. Creando mundum creavit omnia, ut creando hominem creavit omnia hominis membra, sicut artifex primo concipit totam ecclesiam, quae in tempore explicatur; et id, quod aliis est futurum, qui in tempore videbunt explicari successive ec¬clesiam, artifici est praesens. Deinde, sicut artifex concipit ecclesiam, quae non est ecclesia sine altari, ut altare sit pars ec¬clesiae, et finis ecclesiae est altare et finis altaris est oblatio, quae est signum honorificentiae Dei, sic Deus mundum totum creavit in uno «nunc aeternitatis» quasi ecclesiam unam. In quo altare, quod est Christus, et ipse ob¬latio est suprema honorificentiae Dei, in quo co¬incidit altare cum oblatione, ut ipse sit 120va finis completus tam creaturarum quam causae crea¬tionis earum. Unde sicut finis praecedit omnia tamquam id, ad quod omnia ordinantur, sic Christus est non tempore ante creaturas, sed «Primogenitus», quia finis ‹omnium creaturarum›, licet secundum hunc mundum temporalem post Adam et Abra¬ham visus sit. Christus igitur est «Alpha et Omega, primus et novissimus, principium et finis», Apokalypsis ultimo; nam ipse finis omnium creaturarum. Omnes etenim creaturae «in ipso» quiescunt. Creatura enim in eo altissimum assecuta est, sci¬licet hypostaticam unionem cum fonte sui esse, scilicet cum Deo, ut in unitate personae creatura sit cum Creatore. Unde, cum Creator ‹omnia propter se ipsum operatus sit›, tunc ibi quiescit creatura, ubi in unitate personae est unita Creatori. Et sic haec creatura est, in qua omnes creaturae habent fi¬nem et principium. Sicut igitur Christus est prioriter apud Deum, quia finis creaturae, sic ‹per ipsum fecit et sae¬cula›, ut ait Paulus, quia saecula in ipso ut in fine quiescunt. Unde, sicut nos fuimus omnes in Adam non modo sensibili, quo hodie sumus, ita Adam sem¬per fuit, quamdiu fuit mundus, licet non modo sensibili secundum hunc sensibilem mundum. Et numquam defecit Adam neque deficiet neque nos deficiemus neque aliquod entium de¬ficiet in essentia, quae secundum Dionysium est incorruptibilis, licet in modo respectivo et secundum nostram rationalem scientiam, quae cum tempore rerum durationem mensurat, in nihilum cadere videatur. Id enim, cui Deus dedit esse, in non-esse rue¬re nequit, licet in sic esse ac modo, uti videtur, non persistat. Unde Johannes Baptista dixit: «Post me ve¬nit», «ante me factus est». Et non debet hoc intellegi tantum secundum divinitatem, quia secundum divinitatem, ut ait Athanasius, ‹Filius non est factus nec creatus, sed genitus a Patre›. Intellegi igitur debet Christum prius factum modo praemisso, sicut et id, quod Christus dixit Johannis VIIIo: «Antequam Abraham fieret, ego sum», volens dicere Judaeis, quod quamvis non vidisset Abraham visu tali, quo in hoc mundo videntur visibilia, tamen, antequam Abraham sic fieret visibilis, dicit se esse. Non dicit se vidisse, sed esse; non quod tunc visus sit, quia non fuit eo modo, quo visibilis fuit sensibiliter, sed modo illo, quo esse praece¬dit sic esse; esse enim sic 120vb esse praecedit. Et quando esse sic esse assumit, videtur prius non fuisse, quia sine sic esse non fuit visibile, sicut color non est de essentia rei, quia res sunt, quae non sunt coloratae, sic voces et dulce et calidum. Unde, si accideret enti non colorato, quod coloraretur, visus iudicaret rem illam prius non fuisse, quia non attingit possibile esse rem non visibilem exsistere. Sic visus negat rosam esse in rosario in hieme, quia illam experitur solum in aestate. Non enim attingit visus modum essendi in potentia, quo modo rosa in hieme est in rosario, sed solum attingit modum essendi in actu obiectali. Hoc enim, quod actu est visibile, obiectum esse dicit, quia extra hunc modum visibilitatis nihil est visibile et sic etiam secundum visum esse nequit apprehendi. Unde est considerandum consequenter, quo modo Deus «masculum et feminam creavit» et eos in sacramento unitatis carnis iunxit ad finem ‹magni sacramenti›, quod in unitate Spiritus con¬sistit. Nam in explicatione ‹magni sacramenti› uni¬tatis Spiritus praecedit sacramentum unitatis carnis, ut Paulus dicit Ad Corinthios 13: ‹Pri¬us id, quod animale, et postea spirituale›. Nam «ultimum in exsecutione est primum in inten¬tione». «Oportet enim» unitatem Spiritus incorrupti¬bilem esse, et ‹corruptibilem naturam oportet in¬duere incorruptionem› –: et mortalis immorta¬lem et tempore fluida et instabilis stabilem et permanentem. Si igitur corruptibilis et mortalis natura hu¬mana et rationalis debet «supervestiri» immorta¬litate, prius necesse est, quod explicetur imper¬fectum corruptibile, quam hoc fiat, quod est perfectum et stabile, ut ibidem Paulus deducit. Unde ad hoc, ut intellegere valeamus, quo modo «Jerusalem» sit «mater nostra», advertere debemus, quod sicut virgo Maria est mater Chri¬sti, qui est «filius hominis», ita et ecclesia «est mater nostra», ut simus «filii Dei». Christus, qui fuit ab aeterno Dei Filius seu Verbum, denuo conceptus est in Maria et ex eius utero genitus, ut esset in humanitate «filius ho¬minis». Sic nos, qui sumus in humanitate nati, ut si¬mus filii hominum, concipimur, dum sic nati su¬mus, «denuo» in utero «matris ecclesiae», ut ge¬neremur ex utero matris Ecclesiae «filii Dei». Oportet autem, 121ra quod hic conceptus sit in Spiritu, quia sponsa Ecclesia in unitate Spiritus unita Christo sponso nos in spiritu denuo gene¬rat. Unde ecclesia catholica de Spiritu Sancto superveniente in ipsam nos concipit non ex alio quam ex virtute Altissimi, ut conceptus sit filius Dei. Unde, quando spiritus tuus debet ‹denuo nasci›, ut sit in unitate ecclesiae, quae est spon¬sa Christi, oportet, quod recipiatur in utero ec¬clesiae. Et tunc recipitur in utero ecclesiae, quae est ‹caro de carne› Christi et ‹os de ossibus› eius, quando spiritus induit Christum. Et hoc fieri nequit nisi per virtutem transformativam Spiri¬tus, quae est amor seu caritas et est Sanctus Spiritus. Per sanctam igitur caritatem transit spiritus in novum conceptum, ut ‹denuo generetur›. Sed caritatem necesse est fidem praecedere. Non potest enim spiritus intellectualis nisi intel¬lectualiter per caritatem transferri. Unde ad pe¬nitus ignotum caritas eum non vehit. Quare ad id tantum movetur per caritatem, quod credit amabile. Est igitur fides, per quam in utero ecclesiae concipitur spiritus noster, ut ‹denuo nascatur› fi¬lius Dei, scilicet fides Christi, quod sit Dei Filius et quod in ipso, qui est homo, spiritus hominis potest filiationem Dei attingere. Unde hac fide, quae sic praedicatur in ecclesia et unit fideles, illa nos unit fidelibus, qui sunt membra Christi per fidem, et ponit nos in utero matris ecclesiae, quae est «corpus Christi» ex membris Christi compactum; in quo corpore est unus Spiritus Christi, cui se noster spiritus subicit et se successive per caritatem unit, ut sic in ipsum plus et plus transformetur, quousque exuti de hoc mundo corruptibilis carnis regeneremur in spiritu in Christum transformato, qui uti ad renascentiam concepti fuimus, filiationem Dei assequemur. Et advertendum ad coincidentiam, sine qua non capitur haec altissima regeneratio, quoniam sicut una est fides Christi in omnibus Christia¬nis, ita una ecclesia in omnibus. Unde te concipi in utero ecclesiae est in te concipere ecclesiam. Et hoc est ‹denuo› te ‹nasci› secundum spiritum filium Dei, quod est Filium Dei in te nasci. Renascentia enim ista, quae est «in spiritum vivificantem», habet quandam similitudinem, quam Christus Johannis IIIo dicit de spiritu aë¬ris. Nam aër tranquillus aptus, ut moveatur ad omnes differentias loci, in se concipit quendam spiritum, 121rb ut fiat ventus validus, ut totus aër sic fiat in motu, quasi sit vivus; et tamen ignoratur, «unde veniat» ille motus, ‹aut quo tendat›. Sic in anima rationali, quae ob libertatem ar¬bitrii apta est ad omnem motum spiritualem. Unde ipsa concipit in se fidem et excitatur sic ad apprehensionem per motum vivum caritatis. Et resolvitur sic anima, quae caruit vita et motu, in spiritum vivum, ut sicut aër denuo natus est ventus, sic anima denuo nata sit amor apprehen¬sionis eius, quod concepit per fidem, scilicet fi¬liationis Dei per fidem Christi Filii Dei. Sed non potest sciri, unde hic partus vivus oriatur aut ubi terminetur. Sed hoc solum scitur, quod sicut ‹natum de carne caro est›, sic ‹natum de spiritu spiritus est›. Et cum in nobis motus ille in spiritu sit ad adipiscendum caelestia spiritualia, scimus ipsum ex superveniente Spiritu Sancto esse. Sed quia ille spiritus est Deus incognoscibilis et est vita aeterna, tunc non possumus scire, unde aut quo modo hoc fiat, cum ‘unde’ et ‘quo modo’ non habeant locum apud Deum. Sed scimus, quod de gratia Dei, hoc est de Sancto Spiritu, hic motus in nobis est, qui ani¬mam nostram transfert de morte ad vitam et eam resurgere facit in «Spiritum vivificantem», qui est Spiritus Christi. Nota similitudinem: quo modo primo conci¬pitur in botro mustum, quod exprimitur; deinde mustum per spiritum ebullitionis denuo nascitur, et fit vinum limpidum et suave secundum maio¬rem purgationem ebullitionis. Ita habemus, quo modo per fidem Christi re¬nascimur in «Spiritum vivificantem» Christi; et ita nos per matrem Ecclesiam regeneramur, ut simus corpus Christi, quod est ipsamet mater, quae Spiritu Christi vivificatur. Unde Christus est ut sponsus, ecclesia ut sponsa; et in ecclesia generatur filius Dei per Spiritum Sanctum; et «virtus Altissimi», quae est Dei Filius incarnatus, in spiritu nostro ‹obum¬bratur›; sicut episcopus est sponsus ecclesiae suae ministerialis, et in spiritu verbi sui virtus Christi obumbratur in ecclesia sua; et concipitur per fidem denuo prius natus in ablutione baptis¬matis, ut nunc sit in utero ecclesiae conceptus denuo. Unde officium episcopi est, ut Pauli, quasi ut sponsi, qui dicit Ad Galatas 4o: «Filioli mei, quos iterum parturio, donec Christus formetur in vobis». Et hoc est Christum formari in eis, scilicet in ipsis esse Spiritum Christi. Et hoc est, quando ipsi sunt concepti in cor¬pore eius, quod est ecclesia.