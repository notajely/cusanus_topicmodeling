Cod. Vat. Lat. 1245 fol.47rb «Si quis sermonem meum servaverit, mortem non videbit in aeternum.» Voluit Jesus expurgare se coram omnibus, quod Judaei, qui iam concluserant apud se velle capta opportunitate interficere eum, non habe¬rent aliquam causam malignandi. Nam si debuit offendisse, tunc aut facto aut verbo: facto contra iustitiam, verbo contra veritatem. De his vult reddere rationem, scilicet quod nec facto nec verbo offendit; et hoc ideo, ut constituto de hoc iuxta processum evangelii – et maxime, quando Judaei voluerunt irruere in eum, ipse potuit se abscondere in medio eorum et exire per medium eorum –, sic clare constaret omnibus, quod quan¬do moreretur, tunc sine causa, quae sibi impingi posset, et volens se offeret. ‹Dixit› autem «turbis Judaeorum» et principibus sacerdotum, ut ne¬minem lateret excusatio sua. «Quis ex vobis arguet me de peccato?» Et si nullus ‹de peccato arguere› potest, dicite, an quis potest verba mea quasi falsa et erronea arguere. «Sed si veritatem dico, quare non creditis mihi?» Ac si diceret: Veritati homo nisi fuerit penitus contrarius, ei non potest non assentire. Sicut enim oculus sanus praesente obiecto non potest non videre, ita nec intellectus sanus praesente obiecto, scilicet veritate. Quando scilicet illa sibi per medium vocis praesentatur, non potest non assentire. Unde, ‹qui ex Deo est›, «verba Dei audit». Quasi diceret: Qui ex Roma est, verba Ro¬mana audit; qui non, non. Licet audiat vocem, non tamen verba. Nam verba non capit, nisi qui habet scientiam vocis. Sic Verbum Dei non est nisi «veritas». Ipse enim, qui est Verbum Dei, dicit se esse veritatem. Qui igitur habet intellec¬tum uti ‹ex Deo est›, scilicet purum et liberum, nulla passione infectum, simplicem, sanum et clarum, ille libenter ‹audit verba Dei›. Nam talis intellectus ab eo desiderat pasci, a quo habet esse, et hoc, quia sanus. «Propterea vos non audistis, quia ex Deo non estis.» Si enim quis recusat verum pastum suum, si¬gnum est ipsum non esse sanum. Unde qui non est ut ‹ex Deo est›, scilicet qui recepit aliam con¬ditionem, ille non curat ‹audire verba Cod. Vat. Lat. 1245 fol.47va Dei›. Sicut filius regis, qui se ignorat filium regis et recepit condicionem rustici, cuius se putat filium, non curat audire nisi res rusticas et spernit verba de potentatu regio. Et attende, quo modo ‹esse ex Deo› in ho¬mine est esse secundum intellectum, hoc est in¬tellectualiter. Nam omnia a Deo sunt secundum esse naturae, non tamen omnia, quae in homine sunt secundum eius intellectum, sunt «ex Deo». Error enim non est a veritate neque malitia a bonitate. Unde, sicut intellectus est a veritate, ita in¬clinatur ad ipsam. Principium autem intellec¬tus, scilicet ‹veritas›, est etiam ‹obiectum› eius; ac si color esset creator visus, sicut est obiec¬tum eius. Quare, si intellectus liber a Deo se convertit, ut induat condicionem et contractio¬nem hominis, puta quia fit Platonicus, talis non audit cum delectatione et gustu nisi verba Pla¬tonica. Et licet Aristoteles melius diceret, non potest discernere, quia non est Aristotelicus. Judaei autem spreverunt verbum Christi, quia non erant de schola veritatis seu Dei. Et quia non poterant Judaei impugnare dicta Christi, ad iniurias convolarunt dicentes: «Nonne bene di¬cimus», «quia Samaritanus es» «et daemonium habes?» Illi de civitate Samaria non habuerunt omnem conformitatem observantiarum cum Ju¬daeis, sed fuerunt circumcisi, et in aliquibus con¬cordarunt; quos Judaei odio habuerunt. Christo etiam imposuerunt, quod sabbatum non servaret et ritum eorum ex integro, et omnes tales spre¬verunt. Dicunt deinde ipsum Salvatorem ‹dae¬monium habere›, per hoc ostendentes Christum verum dixisse, scilicet eos ‹ex Deo non esse›. Nam qui verba Veritatis dicit verba mendacii et daemonis, ille non est sanus nec «ex Deo». Et attende, quo modo omnes homines se putant Deo coniunctiores in sua secta et discor¬dantes ab eis a Deo remotiores et daemonio propinquiores. Sicut qui Deo figuram tribuunt, se fingunt gerere similem figuram eius et dae¬monium contrariam, uti nigri aethiopes Deum pingunt nigrum et diabolum album; contrarium faciunt albi homines. Quando igitur aliquis mo¬vetur religiose secundum consuetudinem loci, «ex Deo» hunc Cod. Vat. Lat. 1245 fol.47vb esse creditur; quando contrarie, e diabolo. Et sicut primus dicitur Deum habere, qui pie et religiose se moveri putat, ita contrarius illi diabolum. Unde spiritus movens animam rationalem creditur aut Deus aut diabolus per omnes ho¬mines, et hi duo principatus sunt super motum animae rationalis. Et quoniam ratio saepe erro¬nee movetur et tamen non credit sumendo ar¬gumentum a consuetudine cohabitantium, hinc ad destructionem illius scholae erroris venit Ma¬gister veritatis, qui docuit ‹discretionem spiritu¬um› cognoscere: in hoc scilicet, quod motus, qui ad caritatem terminatur, ille «est ex Deo», quia ille est ad principium. ‹Deus enim est caritas›. Movetur igitur a caritate ad caritatem et ‹est a Deo et audit verba eius›. Audire est moveri ex verbo ad id, quod praecipitur. ‹Caritas› igitur, ‹quae Deus est›, non praecipit nisi dilectionem. ‹Dilectio› igitur ‹est finis praecepti›. Sic praecepta decalogi sunt ‹digito› seu spiritu ‹Dei scripta›, quia non continent nisi dilectionem. Sed motus alius non potest ‹esse ex Deo›. Igitur, qui ‹non audiunt verba› a caritate ad caritatem moventia, non habent motum Dei. Esse autem est motus in rationali, sicut intellectui intellegere est esse. Jesus vero respondit mansuetissime, ‹quia mi¬tis et humilis corde› dicens: «Ego daemonium non habeo, sed honorifico Patrem meum, et vos inhonorastis me». Opera enim illa, quae Christus ‹super hominem› fecit, non processerunt ab arte magica seu daemonica, ut Judaei improperabant, sed «ex Deo». Nam Christus ‹honorificavit Pa¬trem suum› per illa. Non quaesivit aliud Christus quam Patrem honorificare. Judaei vero ‹inho¬norificabant› Christum, quando honorificentiam, quam Patri suo Christus exhibuit, attribuerunt diabolo. Unde, si Christus quaesivisset magnus haberi et honorem suum per ea quae fecit, tunc Judaei potuissent fecisse argumentum contra ip¬sum. Sed quia hoc non fuit verum, ideo nullam rationem dicendi hoc habuerunt. Quod autem hoc sic verum fuit, remittit se ad iudicium eius, qui suum honorem quaerit. Nam omnis talis si attendit ad opera Christi, iudicat Christum se non quaerere, et hoc iudicium ex propriis operibus suis recipiet. Alibi, quando Judaei dicebant Christum in Beelzebub eicere Cod. Vat. Lat. 1245 fol.48ra daemonia, respondit, quod fi¬lii eorum, qui etiam daemonia eiciebant, iudices erant hoc non esse verum. Sic et hic iudicem constituit illum, qui suum honorem quaerit, et subdit: «Amen, amen dico vobis: Si quis ser¬monem meum servaverit, mortem non videbit in aeternum.» Ac si diceret: A Deo sermo meus. Non ex diabolo est, sed «ex Deo». Quod ‹si ip¬sum anima servaverit›, «mortem non videbit in aeternum». Nam sermo meus in se continet vi¬vificationem animae sicut lux illuminationem ae¬ris. Si enim aer illuminatus per lucem solarem servaret ipsam illuminationem, in aeternum numquam tenebresceret, quando sol ei num¬quam deficeret. Notandum censeo, quo modo sermo est «panis vitae». Nam ut alibi dicit, «si quis mandu¬caverit ex hoc pane», ‹non morietur in aeter¬num›. ‹Manducare› igitur ‹panem vitae› est ‹ser¬vare verbum›. Unde, sicut in pane visibili est ci¬batio invisibilis sub visibili specie, sic sub ser¬mone audibili est verbum cibans animam, sicut sub sermone magistri est verbum illuminans ani¬mam sapientia. Unde adhuc verbum magistri non est ipsa sapientia, sed est lumen lucis sapi¬entiae. Unici autem atque maximi magistri Jesu sermo secum defert lucem animam illuminan¬tem non lumen lucis, sed lucem ipsam. Et in hoc est differentia inter sermonem unici atque ma¬ximi magistri et aliorum, qui non nisi participa¬tione magistri. Sicut discipuli Platonis commu¬nicant suam doctrinam, quae est lumen lucis Platonis, Plato autem ipsam lucem in discipulo¬rum lumine participatam. Ex quo nota, quod Spiritus Sanctus, ‹qui pro¬cedit a Patre et Filio› in corda fidelium per ser¬monem Christi, ille est vivificans animam illam, quae ipsum servaverit. Sed Spiritus Sanctus non est nisi ‹caritas diffusa in cordibus fidelium›. Unde nemo ‹servat sermonem› nisi qui credit «Christum Filium Dei». Ille enim qui credit ser¬monem esse sermonem Filii Dei missi a Patre, ille recipit ipsum non haesitans ipsum esse effi¬cacissimum et nihil dubitat de veritate eius, sed recipit ipsum indubia fide. Quis enim non cre¬deret Deo? Et qui sic recipit et observat, asse¬quitur promissum. Dicitur igitur alibi, quod cre¬dens Jesum Filium Dei assequetur aeternam vi¬tam. Hoc enim credere est servare sermonem Jesu. Non enim potest quis non servare sermo¬nem Filii Dei, qui nihil Cod. Vat. Lat. 1245 fol.48rb haesitat ipsum esse Fi¬lium Dei, qui loquitur. Verbum igitur Dei, quo vivit et pascitur ani¬ma, se transfert in animam, quae ipsum recipit fide formata, et immergitur vita rationis in ra¬tione, sicut amor animam amantis facit vivam amore. Sed vita illa, quae fide capitur, durante fide non apparet uti est; fide enim tenetur et visione nondum cernitur. «Fides» enim «ex auditu» est. Quamdiu enim sermone capitur per auditum verbum, tunc fide verbum capitur. Sed quando devenitur ad visionem, tunc audi¬tus in visum versus est et fides in visionem seu gustum intellectualem. Tunc anima in se expe¬ritur habitare vitam immortalem, immo experi¬tur se transisse in similitudinem eius. Sicut si lumen vivum vita intellectuali intra se videret lucem, per quam ipsa est lumen, ipsa videret se de sua natura tenebrosa transisse in similitudi¬nem lucis, quae est vita eius aeterna. Ratio enim lumen est seu vis discretiva. Verbum Dei seu ratio infinita lux est omnis rationalis virtutis. Ideo praestat vitam aeternam rationali spiritui. Et attende, quo modo in caritate est Verbum illud Patris omnipotentis. ‹Indivisa enim sunt opera Trinitatis ad extra.› Sic mediante caritate seu Spiritu Sancto immittit se Verbum et Pater in animam. Unde alibi promittit Christus habenti caritatem se eidem ostensurum, et quod Pater sit in eo et quod ipse et Pater apud illum mansio¬nem facient. Et nota, quo modo cibus contra mortem est sermo Verbi Dei, et sacramentum eucharistiae est sacramentum huius. Nam est panis sensibilis in apparentia, sed fide cibus animae. Verbum enim sacerdotis per fidem transfert sensibilem panem in carnem unitam Verbo vitae. Sic sermo Christi si recipitur in anima et servatus fuerit, transfert creaturam in unionem Verbi vitae. Id igitur, quod agit sacer¬dos in altari per modum sacramenti, facit evan¬gelizans in veritate. Maximum igitur et altissi¬mum officium est evangelizare atque in hoc mundo christiforme et apostolicum. Refert autem inter conficientem et evangeli¬zantem. Nam materia panis necessario oboedit; non sic materia verbi, scilicet animae rationalis, quae est quasi materia, cuius verbum est forma formans, scilicet ad se convertendo. Sed oportet, quod anima se inclinet ad receptionem. Ubi enim esset malivola, Cod. Vat. Lat. 1245 fol.48va in eam non intraret spiritus sapientiae seu vitae aeternae. Ob hoc Christus alibi declarat multiplicem locum verbi Dei seu seminis vitae. Nam non facit fructum vitae, nisi cadat «in terram bonam». Ibi enim solum ser¬vatur ius eius; in «petrosa» et «secus viam» et «inter spinas» non. Vide igitur, quo modo evangelizans se habere debet, qui vices Dei agit, quasi vir fortis et se¬riosus, sine peccato, omnino verax, et quo modo se fideles ad verbum audiendum habere debent non secus quam ad eucharistiam. Adhuc est differentia inter evangelizantes. Nam sicut aliter gladio utitur debilis, aliter ro¬bustus, aliter expertus etc., sic inter praedicato¬res, qui verbo quasi gladio utuntur. Ob hoc so¬lum probati et missi debent evangelizare, sicut Christus ad hoc missus, inter quos unus melius quam alius laborat et fructificat. Sed in confec¬tione corporis Christi in sacramento non refert; ita unus sacerdos consecrat sicut alius. Evange¬lizare igitur non competit aeque omnibus sacer¬dotibus sicut consecrare, immo est altioris vir¬tutis, et primis in ecclesia Dei, qui sunt succes¬sores Apostolorum, competit et aliis tunc tan¬tum, quando ipsi per illos mittuntur. Est etiam considerandum, quod evangelium dicit: ‹Non videbit mortem in aeternum›. Nam intellectus est visus animae rationalis. Unde anima ibi vivit in aeternum, ubi ‹non videt mortem›, scilicet intellectu. Si enim intellectus, qui est in se habens sapientiam Dei, est intelle¬gens seu videns vitam suam, quia intellegere eius non est nisi esse eius, esse intellegens seu videns est esse vivens aeternaliter. Talis ‹non videbit mor¬tem in aeternum›. Vivens enim ut vivens in se non videt nisi vitam et nequaquam mortem, cum mors non sit nisi privatio vitae. Videre enim so¬lum competere potest viventi. Mors igitur per vi¬ventem non est visibilis. Qui omnia videt, non videt mortem. Nam mors nihil est omnium. Attende etiam quod anima rationalis, quae sola est capax verbi, habet visum incorruptibi¬lem quia aeternum et infinibilem. Potest enim pasci verbo aeterno. Et ideo sicut vis visiva sen¬sibilis est infinibilis per omne visibile – numquam enim satiatur oculus visu –, sic vi¬sus intellectualis, Cod. Vat. Lat. 1245 fol.48vb numquam satiatur visu verita¬tis. Semper enim acuitur et fortificatur vis viden¬di. Sicut experimur in nobis quod quanto plus proficimus in doctrina, tanto capaciores sumus et plus proficere appetimus. Et hoc est signum incorruptibilitatis intellectus. «Dixerunt ergo Judaei: Nunc cognovimus quia daemonium habes. Abraham mortuus est et prophetae» etc. Ecce Judaeos ‹ex Deo non fuisse, qui verba Dei non audiverunt›. Nam de morte corporali interpretantur verba Christi, quae tamen sic in¬tellegi non poterant. Nam Christus locutus est de fide et Verbo Dei, quae non nisi in anima rationali locum habent, Judaei arguunt ex morte corporali Abrahae et prophetarum non esse ve¬rum id quod Christus dixit. Et attende, quo modo resumunt Christum dixisse: «Si quis sermonem meum servaverit, mortem non gustabit in aeternum». Gustare igi¬tur et videre coincidunt. Ut et David dicebat: «Gustate et videte, quoniam suavis est Domi¬nus». Gustare igitur vitam suam, quae Deus est, est experiri suavitatem Domini ‹datoris vitae›. Quid enim appetibilius et dulcius vita, quam tantopere appetimus. Posse igitur illam in fonte gustare est attingere finem desideriorum, scilicet suavitatem Domini. «Numquid tu maior es patre nostro Abraham, qui mortuus est? Et prophetae mortui sunt. Quem te ipsum facis?» Numquid negat, dicunt, Abraham patrem no¬strum? Instruit nos Paulus, quo modo Abraham est ‹pater› ‹fidelium› et Christus filius ille de eius ‹semine, in quo benedicentur omnes tribus ter¬rae›. Abraham et prophetae mortui sunt secun¬dum hunc sensibilem mundum. Sed alibi osten¬dit Christus per fidem Judaeorum patriarchas Abraham et Isaac et Jacob non esse mortuos, quia Judaei Deum credunt Deum Abraham, De¬um Isaac, et Deum Jacob. Sed si illi forent mor¬tui, quo modo tunc foret Deus eorum? Nam Deus cum sit «vita», non est nisi ‹vivorum Deus›. Orant Judaei ad Deum, ut sit memor promis¬sorum factorum patriarchis. Si igitur in memoria Dei, qui «vita» est, sunt patriarchae et prophetae, non possunt esse mortui. Memoria enim Dei non est nisi Deus, qui est «vita», et extra illam sunt, qui in conspectu eius sunt mortui. Unde memoria Dei est ‹liber vitae›, et mortui sunt de¬leti de illo Cod. Vat. Lat. 1245 fol.49ra ‹libro vitae›. Respondit Jesus ad ultimam quaestionem, scilicet: «Quem te ipsum facis» dicens: «Si ego glorifico me ipsum, gloria mea nihil est». Ac si quis sine testimonio se filium regis di¬ceret et de hoc gloriaretur, haec gloria nihil fo¬ret, nisi rex testimonium perhiberet ipsum esse filium suum. Unde cum Christus se diceret fili¬um Dei, propter hoc Judaei non putabant eum nisi ‹insanire et daemonium habere›, quasi prae¬sumeret se maiorem Abrahae et prophetis. Sed Christus concludit eis dicens: «Est Pater meus, qui glorificat me, quem vos dicitis, quia Deus» ‹vester› «est, et non» ‹cognoscitis› «eum; ego autem novi eum, et si dixero, quia non scio eum, ero similis vobis mendax. Sed scio eum, et sermonem eius servo.» Ecce quo modo Christus allegat testem illum, quem recusare nequeunt, quia ipsum testem pro Deo colunt. Pater autem glorificat Filium. Nam vox Patris audita est: «Hic est filius meus», «in quo mihi bene complacui». Et Pater per Filium operatur ‹opera, quae testimonium perhibent›. Nam sunt opera, quae non possunt per filium hominis fieri, «cum quo» non «est Deus». Verba et facta Jesu testimonium dant, quod illa vox audita «Hic est filius meus dilectus» fuit vox Pa¬tris, quem Judaei Deum dicunt. Et attende, quod Judaei, qui dicunt illum Deum esse Deum suum, quem Christus dicit Patrem suum, non habent excusationem, quasi nec Patrem nec vocem eius cognoscant, quia nisi Christus fecisset ea, quae nullus hominum fecit, forte excusationem haberent. Nunc autem ope¬ra, quae ‹dant testimonium›, accusant eos, «ut sint inexcusabiles». Dicit Jesus, quod Judaei colunt illum suum Patrem pro Deo, quem non cognoscunt. Sed ipse novit eum. Solus enim Filius potest noscere Patrem, cum Pater sit Filii Pater, et Pater est in Filio et Filius in Patre, sicut aequalitas, in qua non est nisi unitas, et in unitate non nisi aequa¬litas, et in imagine perfectissima non nisi exem¬plar, et viva imago intellectualis non videt in se nisi cuius est imago. Unde si diceret talis imago viva vita intellectuali se non cognoscere eum, cuius est imago, mendacium diceret. Aliud enim diceret quam intra se concipit. Concludit Christus: «Scio eum, et sermonem eius servo.» Ac si diceret: Potestis ex hoc experiri, Cod. Vat. Lat. 1245 fol.49rb quod scio eum, quia sermonem eius servo. Ignorantia enim Dei est causa peccati. Qui scit Deum esse, qui mandat, ille servat sermonem eius. Dixit Christus: «Ero similis vobis mendax» etc. Nam convincit eos de mendacio pluries, maxime quando dixerunt ipsum eicere daemo¬nium in nomine Beelzebub, ut in Dominica Oculi dictum est. Et dixerunt se Deum noscere, quod etiam non fuit verum. Subiecit Jesus: «Abraham pater vester exsulta¬vit, ut videret diem meum, et vidit et gavisus est.» Probat Abraham non esse maiorem eo. Nam ‹Abraham pater vester› postquam ‹sibi semen promissum fuit›, ‹in quo benedicerentur omnes gentes›, ‹exsultavit, ut videret diem illum›. ‹Vidit et gavisus est›. ‹Vidit› enim Christum, quando fide non haesitavit in semine suo esse Christum promissum. ‹Vidit› autem in revelatione, quae sibi facta fuit in immolatione Isaac, Christum in Isaac vere immolandum, – uti Isaac voluntate eius, scilicet patris Abraham, fuit immolatus –, ‹et gavisus est›, quando scilicet ‹vidit diem› illum, in quo semen in Isaac efficaciter perficere debuit immolationem secundum ordinationem Patris caelestis, qui iubebat quod Isaac immolaretur. Et adverte, quod Christus voluntate Patris in caelis et Abrahae ‹patris fidelium› die suo im¬molatus est. Et sicut in Isaac Christus erat, quando Deus iussit eum per Abraham immolari, ita et Isaac in semine suo est in Christo immo¬latus. Perfecit igitur Christus immolationem Isaac. Fuit Isaac innocens, et non est iussus im¬molari nisi propter fidem iustificantem Abra¬ham. Sic «Christus» «innocens» «mortuus», ut fi¬deles, qui sunt participantes fidem Abrahae, iustificentur. «Dixerunt» ‹autem› «Judaei ad eum: Quinqua¬ginta annos nondum habes, et Abraham vidisti?» Non dixit sic Jesus, sed dixit Abraham diem suum vidisse. Diem seu tempus immolationis «vidit, et gavisus est», quia erat tempus redemp¬tionis eius. Nam patres in limbo diem illum ex¬spectaverunt et de adventu eius summe gavisi sunt, quia liberati sunt ab inferno die illa. Improperant autem Judaei Christo, quasi di¬xerit se Abraham vidisse. Et quamvis hoc non dixit, tamen et hoc verum esse ostendit, quando subiungit: «Amen», «dico vobis, antequam Abra¬ham fieret, ego Cod. Vat. Lat. 1245 fol.49va sum». Aliquando Abraham fuit in fieri, sed Verbum aeternum, ‹per quod omnia›, numquam fuit in fieri. Verba enim, quae de Deo aeterno affirmantur, non sunt alicuius praeteriti et futuri temporis. Aeternitas enim non est tem¬pus. Unde etsi ‹nondum Christus habuit quin¬quaginta annos› secundum nativitatem, quae ex semine Isaac se mundo manifestavit, fuit tamen omni tempore praesens ut ‹Sapientia omnia dis¬ponens›. Judaei «tulerunt» «lapides», «ut iacerent in eum». Quia Christus asseruit se Deum, ideo ob blasphemiam illam secundum legem voluerunt ipsum lapidare. Et quia «nondum venit hora», ideo Jesus, qui «veritas» est, quae non peccavit, «abscondit se et exivit de templo». Ecce facere se potuit quibus voluit invisibilem. Discipuli enim eum bene viderunt exeuntem templum. Sed Judaei, qui ipsum voluerunt lapidare, ipsum non viderunt. Nam Jesus ‹se abscondit›, «et ex¬ivit de templo». Et adverte, quo modo ‹abscondere› hic est tollere notitiam. Omnis cognitio a ‹Verbo›, quod «logos» seu «ratio» dicitur. Unde non communi¬care influxum lucis est excaecare cognitionis oculum, sicut oculus quoad visionem excaecatur, quando lumen ei subtrahitur. Et propterea, ut sic intellegamus absconsionem, dicit textus: «et exivit». Nam non abscondit se contrahendo se ad angulum et absentando se ab oculis, quia per medium eorum ibat, sed subtrahendo cognitio¬nis lucem. Debent ecclesiastici bene ponderare, quo modo Christo in templo a principibus sacerdo¬tum fuerunt maximae iniuriae illatae et multae blasphemiae usque ad lapidationem et quod ex¬ivit templum. In loco orationis irrogantur maio¬res iniuriae Deo per eos, qui principes et doc¬tores esse deberent, quoniam ut alibi testatur, versa est «domus orationis» in «speluncam latro¬num» ob caecam avaritiam, quia est idolum, quod colitur in templo.