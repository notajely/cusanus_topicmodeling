17r lin.22 «Erant appropinquantes ad Jesum publicani et peccatores, ut audirent illum». Tria dici possunt: Primo, quo modo appro¬pinquatur ad Jesum per ignorantes; nam omnis peccator ignorans est. Et quo modo scientes, scilicet scribae et pharisaei, non appropinquant, sed murmurant, quia Jesus appropinquat igno¬rantibus. Et nota coincidentiam; nam in appropinquare peccatorum ad Jesum est appropinquare Jesu ad peccatores. Et non potest talis appropinquatio fieri ad perditum nisi per illum, qui scit quaerere et reperire. Unde ovis nescit redire neque drachma. Ideo perdita dicitur. Ob hoc est tanta laetitia, dum reperitur, quia perierat etc. Et tunc perit, quando est extra gregem eccle¬siae. Et in grege non quaeritur, quia habetur, sed extra quaeritur, quia perierat. In grege est sub oculis, extra est extra oculos pastoris. Et tunc est in periculo et sub lupo etc. Et nota, quo modo ‹abscondere a sapientibus et revelare parvulis› explicatur in hoc evangelio. Item nota, quo modo non potest perveniri ad domum pacis aeternae, nisi per Christum por¬tetur. Unde in ducatum eius vi ratiocinativa non pervenitur, sed quando in humeris portatur; et hoc est per fidem. Sic enim compellimur intra¬re etc. 17va Item attende, quo modo homo se habet ad divinitatem Christi sicut ovis ad hominem etc., «ut iumentum factus sum apud te», et ad huma¬nitatem sicut appretiata hominis similitudo seu imago ad mulierem; nam drachma imaginem ho¬minis gestat appretiatam, cuius est imago etc. Gerimus igitur humanitatis Christi imaginem, quae quidem homo extra manus humanitatis Christi est perdita. Hinc sollicite quaeritur cum eversione totius domus et cum ardenti lucerna, scilicet in modo, quo verbum ‹lucem in tenebris›: et praedicator praedicat, ut reperiat drachmam. Et nota, quod loquitur de centum ovibus et de decem drachmis. Centum oves universitatem omnium animalium rationabilium fidelium et non fidelium significant, et decem universitatem fidelium tantum imaginem gestantium signifi¬cant. Hinc decem in domo seu ecclesia sunt, centum in deserto. Item considera, quo modo gaudium est in so¬cietate civium supernorum congaudendo Christo, sicut explanat Johannes Baptista, Johannis: Sicut amici sponsi gaudent etc., sic gaudium salvatoris non est nisi in gaudio Christi. Et nota coincidentiam, quia gaudium patris et magistri est instruxisse filium discipulum, et gau¬dium confratrum condiscipulorum est congau¬dere e magistro et patri. Et gaudium discipuli et filii instructi coincidit cum gaudio patris et magistri; nam gaudium su¬um est gaudium patris. Gaudet pater in filio se sapientiam generasse suae sapientiae aequalem; gaudet filius se sic sapi¬entem a patre factum, quod pater de hoc gaudet. Item gaudent confratres fratrem sic patris doctrinam recepisse, quod pater habet in eo gau¬dium et bonam complacentiam. Sic quando divina misericordia convertit pec¬catorem, tunc omnes concives caeli congaudent Deo, quia repperit, quod perdiderat; ita gaudent de repertione perditi etc. Hic secundo loco dicatur de publicanis et peccatoribus, quo modo appropinquant ad Je¬sum, quando se dant ad hoc, ut ipsum audiant. Qui enim Jesum regnum Dei evangelizantem au¬dit, non potest non converti. Audire est per fi¬dem attendere: «Fides ex auditu» est. Sed qui credit Jesum esse Jesum, scilicet Sal¬vatorem, ille credit evangelio eius. Et tunc acce¬dit et appropinquat ad ipsum, quando credit mundum 17vb istum deserendum et ad Christum ac¬cedendum; et quemadmodum ipse ambulavit de mundo ad Patrem, sic etiam per eum ambulan¬dum; et sic appropinquat et audit et sequitur etc. Et tunc, quando se cognoscit ovem, quae per¬ierat, et fuit in deserto ‹intra lupos› et in faucibus inimici salutis. Et considerat, cum qua cura et sollicitudine sit quaesitus et in humeris portatus, et cum quo gaudio post exilium expectatur etc. Et similiter, quando se cognoscit drachmam perditam gestantem imaginem summi Caesaris, et quod sit sic diligenter quaesitus etc. Et ibi de imagine et numismate, ut alibi habes. Item de indulgentiis. Quo modo appropin¬quant publicani et peccatores ad verbum, in quo Jesus, et ‹murmurant Pharisaei› etc. Et quo modo perditi portantur in humeris, hoc est in merito Christi, ex quo omnis indul¬gentia etc. Nota bene de nobilitate animae, quia tanto studio perdita quaeritur et tanto gaudio reperitur.