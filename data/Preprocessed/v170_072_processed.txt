187r lin.22 «Respice», Deus, «in testamentum tuum et ne obliviscaris animas pauperum tuorum!». Est In¬troitus missae. Ex epistola, quae narrat testamentum esse repromissionem dictam Abrahae, est conside¬randum, quod sine mediatione non potuit homo pervenire ad Deum. Aut igitur repromissus est mediator aut lex. Oportet autem mediationem 187v esse iustificatio¬nem, scilicet ut mediante mediatore iustificemur ad capiendum felicitatem. Non potest dici, quod lex iustificet. Nam tra¬ditio legis secuta est repromissionem factam Abrahae per «quadringentos et triginta annos»; et ‹non fecit irritam promissionem›. Nam «testamentum confirmatum a Deo» tale est, quod nos constituit «coheredes» Filii sui. Sic non assequimur hereditatem ex lege post testa¬mentum facta, sed ex testamento, in quo est re¬promissio, quae facta est «Abrahae et semini eius», scilicet Christo. Unde ex lege non possumus iustitiam no¬stram fundare, quasi nobis ex debito iustitiae debeatur hereditas promissa Abrahae, quia ser¬vamus legem. Lex enim non iustificat, quia ipsa «posita est propter transgressiones». Quando «igitur lex propter transgressiones po¬sita est» et punit transgredientes, tunc nihil facit observatoribus. Et sic legem observantes impuni¬tos dimittens non iustificat, et observatores eius in ipsa vivunt, quia solum punit transgressores. Unde «propter transgressiones posita est» lex, «donec veniret semen, cui promiserat ordinata per angelum in manu mediatoris». Angelus autem annuntiavit ordinata per Deum, quae promittebantur semini Abrahae, scilicet Christo, in cuius manu sunt illa promissa. ‹Non est mediator unius, sed Deus unus est›. Mediator igitur inter Deum et hominem est Christus. Unde non est data lex, «quae posset vivifica¬re», alias «vere ex lege esset iustitia»; «sed con¬clusit <scriptura> omnia sub peccato, ut promis¬sio ex fide Jesu Christi daretur credentibus». Et sic loquitur epistola. Videtur autem, quod Paulus non loquitur nisi de lege quoad caerimonialia, quando dicit ‹legem propter transgressionem positam, donec veniret semen›. Non enim per adventum media¬toris cessavit lex naturae explicata inter leges da¬tas Moysi, ut ostendit evangelium. Nam interrogavit Christus legis peritum, quid legeret in lege, et dicit: «Hoc fac et vives». Ap¬probavit igitur legem, – 188v quae continetur in dilec¬tione Dei et proximi, licet de legalibus aliis hoc posset dici, scilicet: usque in Christum durarunt. Et illa legalia declarat Paulus ad litteram non obligare post adventum Christi, quoniam iugum per gratiam Mediatoris fuit sublatum. Non enim obligamur ad circumcisionem neque alia talia, quae non continentur in dilectione Dei et proximi. Sine enim dilectione Dei et proximi adultus non poterit vivere vita aeterna; sed in hoc solum sufficiat, scilicet diligere Deum et proximum, pro assecutione promissae hereditatis, tenet Paulus. Quod nota! Nam illam promissionem non possumus as¬sequi nisi in uno semine Abrahae, scilicet Chri¬sto, ‹in quo benedicentur omnes gentes›, in quo est Spiritus vitae vivificans mortuos, ut dicit ip¬se, quod «mortui, qui audient vocem Filii Dei, vivent». Quare necesse est non solum diligere Deum et proximum, sed et credere Christum et media¬torem Dei Filium et hominis heredem et nos in ipso «coheredes». Secundum hoc oporteret nos intellegere ver¬ba evangelii: «Hoc fac et vives», scilicet tu si es alias capax, quia fidelis et ex illis, cui promissio facta est vitae, scilicet de veris filiis Abrahae, id est fidelibus credentibus promissionem in semine, scilicet Christo, tunc, si hoc feceris, vives. Nam dilectio Dei et proximi apud infidelem eo modo, quo in lege ponitur et in evangelio et legis peritus recitavit, esse nequit. Interrogavit enim legis peritus, quid facere deberet, ut vitam aeternam possideret. In hoc enim aperte fatebatur se hominem aeternam vi¬tam posse possidere. Aeterna autem vita Deus est. Credidit igitur hominem possessionem sive hereditatem regni vitae aeternae assequi posse. Sed si hoc credidit possibile, credidit semen illud, cui promissio facta est, et quod in ipso benedictionem illam assequi potuit. Interrogatio igitur praesupponit fidem necessariam. Et ea, quae per habentem fidem sequi debent, ponuntur in evangelio etc.