Cod. lat. Mon. 18712 fol.97r «Agnus in crucis levatur immolandus stipite» Primo de causa passionis, de acerbitate pas¬sionis et de fructu. Primum est ‹perhibere testimonium› etc. «Ego in hoc». Secundum est terminus omnis acerbitatis: «O vos omnes». Tertium est salva¬tio tam satisfactoria quam disciplinalis. PARS PRIMA De causa passionis «Ego in hoc natus sum et ad hoc veni in mundum, ut testimonium perhibeam veritati». «Omnis», ‹qui ex veritate est, audit vocem meam›. Jesus Christus Pilato interroganti, an rex esset, respondit: «Rex sum ego». Et cau¬sam responsionis veritatem dicit subiungens: «Ego» etc. Hic primo considerandum, quia Christus di¬cit «Ego in hoc natus sum», quoniam loquitur de nativitate, qua natus fuit, antequam veniret in mundum, ut probant subsequentia: «Et ad hoc veni in mundum». Haec autem nativitas Jesu ante mundum est; in qua antequam mundus fieret intelligen¬dus est. Nam illa est, in qua rex est, ‹cuius regni non est finis›, quoniam ‹non est de hoc mundo›. Homo enim, qui et microcosmos di¬citur, ad «imaginem et similitudinem» creatus est ipsius nati Dei. Nam ait Deus: «Faciamus hominem ad imaginem et similitudinem no¬stram». Non quidem diceret «faciamus homi¬nem», nisi iam «veritas hominis» esset, ad cu¬ius «imaginem et similitudinem» hominem ‹Adam sive terrenum›, quod idem est, creare voluisset. Non enim creatura Adam magis homo quam aliud quodlibet animal aut creatum fuis¬set, si «veritas hominis» non fuisset. Deus enim, qui aiebat «Faciamus hominem», ante¬quam ex terra Adam creatus esset, hominem intellexit et concepit, dum diceret «Faciamus hominem». Hic autem conceptus Dei non po¬test nisi verissimus esse atque substantialis. «Veritas» igitur «hominis», etsi non tempo¬raliter comparabilis sit ad Cod. lat. Mon. 18712 fol.97v creationem Adae, est tamen prioriter intellectualiter, ut Adam secundum hanc veritatem creatus potius homo sit quam aliud creatum. Unde ipsa veritas «principium», «caput» et «primogenitus omnis creaturae» ‹ante omnia saecula› in hoc natus est, quod est ipsa veritas. Est autem veritas id Ipsum sive Ego ante omne diversum, in quo omnis diversitas est identitas. Si enim verum aurum est aurum pu¬rum, clarum, absque permixtione, in quo nihil dabile est, quod non sit id ipsum, manifeste conspicimus veritatem omnem diversitatem anteire. Non est igitur veritas sensu attingibilis. Nam absque diversitate nihil sensu percipitur. Neque est veritas ratione perceptibilis, cum ratio nec discurrere nec proportionare aut comparare, dividere vel componere valeat, si non praesupponat multitudinem et diversita¬tem. Quapropter constat ad ‹veritatem hominis› simpliciter nullum horum spectare, quae sensu aut ratione percipiuntur. Visu quidem colorem atque figuram apprehendimus, et clarum est nec colorem ‹de veritate naturae humanae› esse, cum Almannum album et Aethiopem ni¬grum homines intelligamus. Ita quidem de figuris indicibilem varietatem conspicimus. Pa¬riformiter de aliis sensibus iudicandum. Sic et de ratione, cum ratio aliquid semper praesup¬ponat ex sensu elicitum. Hinc quando de veritate illa, quae Christus est, ut ipse attestatur de se ipso ‹Ego sum ve¬ritas› dicens, aliquid concipere volumus, prout ipse, qui veritas est, ‹caput omnis ecclesiae, quae est corpus eius›, exsistit, ‹per quem facta sunt et saecula›, necesse est, ut Cod. lat. Mon. 18712 fol.98r sensum et ra¬tionem linquamus et non fingamus Christum aliquid sensu, imaginatione aut ratione per¬ceptibile esse, sed veritatem simplicem et pu¬ram, quae in humana natura est ipsa veritas humanitatis. Hic nunc aliquantulum te iuvare valebis, ut videas, quo modo ‹in ipso sunt universa, quae sive in caelo fuerint sive in terra›; sed quia sensibilia, imaginabilia atque rationabilia, ve¬ritatem non attingunt, tunc non uniuntur ei veritati nisi intellectuales naturae, quae in ipsa veritate ut in fine desiderato amorose quies¬cunt. Satis igitur nunc tibi aperitur via, ut cognoscas, quod quamvis veritas absoluta in se complicet omnem veritatem indivisibiliter – et propterea necessario sit veritas omnis esse, et id, per quod ipsum esse est verum esse, et ita in omnibus, ita quod omnia in eo –, non tamen attingunt ipsum nisi intellectua¬les naturae. Et hinc omnium intellectualium spirituum, ‹qui sunt sive in caelo sive in terra›, «caput» est. Et sunt ipsi intellectuales spiritus ad ip¬sam veritatem conversi ipsius veritatis mem¬bra, et simul efficiunt ‹corpus unum› veritatis, in quo habitat ipse spiritus, qui est veritas. Sic¬ut enim unitas in multitudine, ita veritas in veritatibus, et spiritus, qui est veritas, in spiri¬tibus veritatis. ‹Et in hoc veni in mundum›. Veritas ipsa dicit se in mundum venisse. Iam constat ip¬sam prioriter esse intellegi debere et mundum ab ipsa posterioriter, quoniam non potest mundus in veritate aliter Cod. lat. Mon. 18712 fol.98v quam ab ipsa veri¬tate in esse prodire. Venit igitur in mundum veritas, sine qua mundus numquam fuit. Sed non fuit ita in mundo antequam veniret, ut ‹testimonium perhiberet›. Nam veritas huma¬nitatis semper fuit in mundo, quando homines veri fuerunt in mundo, qui sine ipsa homines veri non fuissent. Sed erat tunc veritas absoluta a mundo, quoniam ‹erat in mundo› absque unione mundi et ipsius. Non enim reperta fuit intel¬lectualis natura conversa perfectissima et su¬prema conversione ad ipsam. Et hinc, quia nulla intellectualis natura unita fuit veritati, nulla ipsam veritatem uti est attingere potuit, nec testimonium de ipsa perhibere, quam ig¬noravit. Erat igitur in mundo ignorantia, tenebra et caecitas. Sed ipsa veritas a mundo absoluta microcosmum, hominem scilicet seu mundum, sibi univit, quando ‹de arce Dei Patris› «desur¬sum» seu «de caelo», ut Johannes Baptista ait, ‹in mundum venit›. Univit igitur sibi intellec¬tualem humanam naturam, quando humana na¬tura ex virgine Maria prodiens ad summum gra¬dum apprehensionis veritatis profecta veritati absolutae supreme et inseparabiliter unita est. «Ut testimonium perhibeam veritati». Extra veritatem non est veritas, sed falsitas est extra veritatem. Non potest igitur testimonium per¬hiberi veritati, nisi per veritatem, nec potest testimonium mundo perhiberi, nisi «in mundo». Ad hoc igitur, ut in mundo exsisten¬tibus capabilibus veritatis Cod. lat. Mon. 18712 fol.99r testimonium perhi¬beatur de veritate, veritas ‹in mundum venit›. Oportet igitur volentem veritatem apprehen¬dere ad testimonium recurrere veritatis, et te¬stem ipsum necessario credere veritatem esse, qui ‹in mundum venit›, et eius testimonia te¬stimonia esse veritatis. Et hinc conspicis, quomodo Christum ‹Deum et hominem› ac veritatem ac eius facta et dicta opera et testimonia veritatis credi ne¬cessario oporteat, cum sine hoc ad cognitio¬nem veritatis, quae est vita suprema intellec¬tualis solum gloriosa, impossibile sit deveniri. Vide nunc, Christiane, qualem doctorem, magistrum, illuminatorem atque mediatorem habeas, quoniam veritatem ipsam, quae falli nequit, extra quam error, seductio, mors atque calamitas intellectualis. Linquendi igitur sunt omnes testes, qui vel ex sensibilibus, imaginibus aut rationabilibus de veritate testimonium perhibere nituntur, et solum sequendus est Christus. Nam si ex veri¬tate es, eius vocem audis, ut ipse ait: ‹omnis, qui ex veritate est, audit vocem meam›. Qui enim Christi vocem audit et illi acquiescit, hic Christum veritatem confitetur, et hinc ‹omnis, qui ex veritate est›, hoc est ex Christo, audit vocem eius. Qui igitur scire voluerit, utrum ‹sit Christi›, utrum ‹in lumine ambulet›, utrum in ‹via, vita aut veritate› exsistat, experiatur hoc, si ‹audit vocem› eius, si ‹servat sermo¬nes›, si ‹oboedit praeceptis›, si ‹tollit crucem suam et sequitur› eum. Ista pro exspectatione aliquorum dicta sint. Nunc ut sciamus, quo modo Christus tulit cru¬cem et se ipsum Cod. lat. Mon. 18712 fol.99v obtulit pro nobis, ut sequa¬mur vestigia eius, ad explicationem historiae passionis stilum vertamus. Primo inquiramus de causa passionis. Et scimus Judaeos omnem Christi doctri¬nam, quam ‹docuit quasi potestatem habens›, seductionem vocasse, quia eum pro auctore veritatis non cognoverunt. Unde, quia ‹testi¬monium de veritate perhibuit› et se Dei Fi¬lium seu veritatem ipsam affirmavit, hinc pro ‹blasphemo› et morte dignum habuerunt. Causa igitur, quae Judaeos movebat contra Christum, fuit Christi testimonium de veritate. Et quia ipsi non fuerunt «ex veritate», Christi «vocem» non audiverunt aure intellectus, sed eorum caecitas et ignorantia iudicabat verita¬tem falsitatem atque blasphemiam. Unde Chri¬stus pro crucifigentibus orans ait eos nescire quid agerent. Et ‹si Dominum gloriae cogno¬vissent, numquam crucifixissent.› Christus vero voluntarie passus fuit, quia ‹in mundum venit, ut testimonium veritati perhi¬beret›, nec maius potuit dari testimonium ve¬ritati, quam quod propter ipsam mors volunta¬rie eligeretur. Unde ait, dum interrogaretur, an rex esset, se regem esse, quamvis Judaei hanc assertionem morti dignam iudicarent, apud Pilatum causam dicti subiungens: ‹ego ad hoc natus sum› etc. Similiter affirmabat se Dei Filium apud Caiphan, quamvis sciret Ju¬daeos ex hoc eum morti tradituros. Qui igitur praetulit veritatem morti, in mundo de veri¬tate maius non potuit reddere testimonium. Et tanto hoc testimonium excellentius est, quan¬to mors Cod. lat. Mon. 18712 fol.100r turpior et acerbior. Quare «morte turpissima», scilicet crucis, atque ignominiosis¬sima simul at acerbissima eligit potius con¬demnari et stultissimus et iniquisissimus repu¬tari quam veritatem offendere. Est in hoc mundo supremum testimonium de veritate perhibere. PARS SECUNDA De acerbitate passionis et de fructu Dicis: Si Christus propter ‹perhibere testi¬monium veritati› passus est, quo modo «obla¬tus» dicitur pro nobis? Respondeo: Non habuit veritas opus testi¬monio propter se ipsam, sed «propter nostram salutem», ut duceremur in notitiam eius et de errore, in quo omnes ut ‹errantes oves› in ‹te¬nebris ignorantiae› eramus, duceremur ad vi¬sionem veritatis et apprehensionem eius, quia eius apprehensio est vita divina et immortalis beatitudo. Scimus igitur ex testimonio mortis Jesu ip¬sum dominum nostrum Jesum ‹verum Dei Fi¬lium et verum hominem› fuisse, ac quod eius «vocem» audire debemus et eius promissa ex¬spectare. Omnia enim, quae docuit et promi¬sit, esse verissima et in morte confirmata sci¬mus, ita ut pro nostra iustificatione et amore salutis nostrae clare certificati simus nihil maius fieri potuisse. Sublatum est «chirographum» incredulitatis et alienationis a ‹via pacis›, et firmata est spes consequendi intellectuale desiderium in Chri¬sto Jesu secundum omnem doctrinam et pro¬missionem eius, quia certificati sumus in eius voluntaria morte ipsum esse ‹viam, vitam et veritatem›. Dicis: Quomodo intellegi debet Christum ‹oblationem› satisfactoriam Cod. lat. Mon. 18712 fol.100v ‹pro› nostris ‹de¬lictis›? Respondeo: Sumus edocti per mortem verum esse id, quod dixit, ipsum scilicet esse ‹Deum et hominem›. Unde ‹veritas› totius ‹na¬turae humanae› erat in eo ac ipsa ‹plenitudo› suprema, quae est unitas omnis multitudinis hominum. Sicut enim humanitas est una et «simplex veritas», secundum quam omnes ho¬mines intelliguntur homines, ut non sit alia humanitas Ambrosii, alia Hieronymi, licet alius sit homo Ambrosius et alius Augustinus et alius Hieronymus, ita quidem Christus, quia verus homo, non est alia humanitate verus homo quam Ambrosius aut alius. Sed quia hu¬mana natura in Christo divinitati unita est et ita in altissimo gradu, tunc ipse homo Christus est altissimus atque perfectissimus complicans in sua unitate humanali omnes perfectiones hu¬manas, ut quidquid in omnibus hominibus ac in tota latitudine naturae humanae perfectionis est reperibile aut dabile, in uno Jesu ut in ‹ca¬pite› et suprema ‹plenitudine› complicetur. Omnium igitur hominum humanitas et per¬fectio est in Christo Jesu ut in capite supremo. Si igitur omnium hominum praeteritorum et futurorum sapientia complicatur in plenitu¬dine sapientiae Christi, et omnium iustitia in iustitia Christi, et omnium virtus in virtute Christi, tunc meritum hominis Christi sufficiens est in sua plenitudine ad iustificationem om¬nium hominum, et omnis nostra insufficientia in ipso restauratur, ut, qui in nobis insufficien¬tes sumus, in ipsa Cod. lat. Mon. 18712 fol.101r nostra natura humanitatis in Christo ad plenitudinem exaltata omnis per¬fectionis perfici valeamus in veritate. Et si consideras Christum hominem quasi unitatem complicantem speciem humanam virtualiter et perfectionaliter, ut complectaris omnes homines in ipso, intellegere poteris, quo modo homines Christiani veri sunt corpus Christi sive ecclesia, et quo modo ecclesia est in ipso complicite, ut in ipso sit iustificata in morte eius et in ipso Deo unita, ac quo modo Christus est in ecclesia explicite sicut unitas in multitudine. Dicis: Quo modo intellegitur Christum ‹oblatum quia voluit›, et quod ‹oportebat› eum mori? Responsio: Christus voluit supremum ‹testi¬monium veritati perhibere›, et ideo conse¬quenter voluit ad illum finem omnia pati; quare, ut hoc fieret, ipsum mori oportebat. Sed quoniam Veritas promisit suis amatori¬bus ipsam apprehendentibus immortalitatem, quare naturam humanam passibilem et morta¬lem ad impassibilitatem ac immortalitatem Christus ducere volens necessario ipse, qui erat eiusdem naturae cuius et ceteri, spoliare habuit moriendi amplius possibilitate; quod fieri non erat possibile nisi per mortem. Possibilitas enim moriendi si tolli, et mori debuit a natura passibili, hoc erat, ut possibili¬tas ipsa in actum deveniret. Actus enim est finis potentiae, et privat mors moriendi Cod. lat. Mon. 18712 fol.101v pos¬sibilitatem. ‹Veterem› igitur ‹hominem corruptioni ob¬noxium› mori necesse fuit, ut confirmata pos¬sibilitate moriendi ‹novus› immortalis resur¬gere posset per virtutem immortalis divi¬nitatis sibi inseparabiliter in Christo unitae. Et ita nostra natura in Christo passa est, ut omnes ‹in Christo mortui› similiter etiam in ipso ad immortalitatem resurgere valere¬mus. Nemo autem resurgit ad agnitionem verita¬tis immortalis, nisi qui ipsam praefert omnibus mundanis. Qui enim non intellegit intellectua¬liter resurgere oriri post mortem sensibilium ac illam vitam novam spiritualem per infini¬tum omni delectationi vitae sensibilis praefe¬rendam, ut in Christo testimonium videt, ille non resurgit in Christo, quia sensualiter in Christo mortem non patitur. Quare hic ‹non habet spiritum Christi›, neque ad ultimum de¬sideriorum, scilicet ad unionem cum fonte omnis boni desiderii, scilicet ipsius Dei nostri, in Christo pervenire poterit. Dicis: Cur passio «pascha» dicitur? Responsio: Quia «transitus» est. Nam Chri¬sti passio est testimonium transitus ‹de mundo ad Patrem›, ‹de corruptibili ad incorruptibile›, ‹de mortali ad immortale›, ‹ut mortale induat immortalitatem›, de sensibili ad intellectuale per Cod. lat. Mon. 18712 fol.102r victoriam sensibilium huius mundi et per transcensum ad stabilem veritatem intellectua¬lis mundi sive caeli. Calcare igitur oportet vo¬lentem ad immortale desiderium pervenire omne desiderium sensuale et corruptibile et conterere atque nihilifacere, et amplecti virtu¬tem et in Christi vestigiis ambulare. De acerbitate passionis Christi contempla¬tor ex his fundamentum capiat. Nam compli¬cat acerbitas virtuosa et meritoria passionis Christi omnes acerbitates omnium passionum. Isaias: ‹Vere dolores nostros ipse portavit et languores tulit›. Etc. Item: ‹In eo posuit Do¬minus iniquitatem omnium nostrum›, Etc.: 53o Isaiae.