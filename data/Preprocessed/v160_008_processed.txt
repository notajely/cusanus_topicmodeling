SERMO VIII Signum magnum 48r «Signum magnum apparuit in caelo: mulier amicta sole, et luna sub pedibus eius, et in capite eius corona stellarum duodecim» Apoca¬lypsis 12. Quamvis a principio et mundi origine Deus fecerit signa et prodigia magna super terram, «hodie» tamen, cum «regina mundi», virgo Maria beatissima, ‹transiret de hoc saeculo nequam ad gloriam›, «de exsilio ad patriam», de labore ad requiem et de humili paupertate mirum in modum exaltaretur et susciperetur in solium regni sempiterni, excellentiore utique magisque stupendo stemmate «signum ma¬gnum in caelo apparuit». Signum scilicet reverentiale angelis, quia «viderunt eam filiae» Sion supernaturalis «et beatissimam praedicaverunt, et reginae lauda¬verunt eam», immo adoraverunt eam «omnes divites plebis». Signum tristitiae daemonibus. Hodie nam¬que secundum figuram Libri Regum ‹Philistaei, qui potione cadentes interpretantur, id est diaboli, qui olim superbia ebrii› quasi «fulgur de caelo» ‹ceciderunt›, ‹audientes, quia venis¬set arca› testamenti ‹in castra Israel, terrore percussi ingemuerunt dicentes: Vae nobis!› Signum fiduciae hominibus. Iam enim ‹fiduciam habere possumus accedendi magis ad thronum gratiae› eius, cum ipsa sit «mater misericordiae», «mediatrix» a Deo constituta inter Christum et peccatorem, quemadmodum Christus, eius filius, inter Deum et hominem. Et quia ista benedicta inter omnes «exaltata est super omnes choros», «tota pulchra», adeo magna et omni gratia et gloria plena exsistit, quod si cuncta creata sub caelo in linguas verterentur, eius laudes minime explicare valerent. Ideo, ut pro nostro modulo aliquid tamen apprehendere valeamus, pro nostra salute eandem mente pia invocemus etc. «Signum magnum» etc. Hoc tempore mundum totum ad bella dispositum videmus. Hinc de bello mihi sermo erit. Verba thematis et de beatissima virgine Maria et eius glorificatione et de ecclesia sancta Dei et eius fundatione solent exponi. Secundum duplicem ergo expositionem duo dicturus sum per ordinem: Primo de bello beatissimae Virginis contra mundum et de eius militia – «vita hominis militia super terram» – et de victoria et praemio. Secundo de bello totius militantis ecclesiae pro suo sponso, quem consequitur post triumphum in patria, ubi triumphatori sponso triumphans perpetue unitur. PARS PRIMA De bello Mariae contra mundum eiusque victoria et praemio a) Nova Jerusalem Mariae assimilatur Pro primo accipiam evangelium «Intravit» Jesus etc. (Luc. 10). Hoc evangelium licet de duabus sororibus Martha et Maria, per quas duae vitae significantur, sit scriptum, tamen, quia nihil de glorificatione Mariae virginis evangelistae narrant et cum mystice optime Mariae virgini quoad Domini hospitationem et eius duplicem vitam activam et contempla¬tivam conveniat, quia ultra omnes sanctos et sanctas «optimam partem elegit», ideo in hoc summo festo hoc evangelium in mystico intellectu secundum excellentiam et viae meri¬tum et superabundantem gratiam et patriae praemium, quae in evangelio signantur, as¬sumpsit. Ab initio quippe mundi, dum errabundus homo de civitate paradisi in hoc exsilium ex¬pelleretur, volens aeterna Sapientia in civitatem sanctam suam eundem reducere cogitavit prius in terris sibi eligere civitatem, in qua habi¬taret. Et ut eos homines ad bella erudiret spiritualia et ipse eorum capitaneus manu forti per proprium sanguinem reduceret exsules in suam civitatem sanctam, longo tempore quae¬sivit civitatem habitationi suae aptam. Et non invenit dignum habitaculum, donec vidit «civitatem sanctam Jerusalem novam descendentem de caelo tamquam sponsam ornatam viro suo», id est Mariam beatissimam caelitus omni virtute ornatam et aedificatam. «Cum igitur venit plenitudo temporis» sal¬vationis, intravit in hoc castellum singulare prae omnibus electum, parvum humilitate, maximum virtutum et gratiarum immensitate, tantae quidem magnitudinis, quod mensor angelus Ezechieli sancto vix potuit eius ma¬gnitudinem ad normam describere. O, si quis digne nobis describeret huius civitatis portas, fossata, muros, turres, moenia, propugnacula, domus et palatia! Tunc videre possemus, quam pulchra et decora et quam fortis atque munita haec sancta Jerusalem foret. Respexit duodecim lapides fundamenti huius civitatis Deus, scilicet duodecim gradus humili¬tatis. Respexit fossata profundissima, scilicet oboe¬dientiam: «Fiat mihi secundum verbum tuum». Respexit murum, scilicet castitatem inex¬pugnabilem, quae omnem inordinatam con¬cupiscentiam exclusit. Respexit antemurale, scilicet temperantiam, moenia, scilicet sobrietatem et pudicitiam, turrem, scilicet fortitudinem, per quam omni¬bus adversariis terribilis et contra omnia adversa munitissima fuit. Fuerunt propugnacula: magnanimitas, pa¬tientia, longanimitas, magnificentia, perseve¬rantia. Per plateas, per quas inceditur, iustitiam intellegimus. Unde, «qui ambulat in iustitiis» etc. Per iustitiam recte itur ad Deum et proxi¬mum. Per consistorium prudentiam intellegimus. Per portam fidem, per quam intrat «rex glo¬riae». Elisabeth dixit: «Beata, quae credidisti» etc. Per cubiculum spem intellegimus: «In pace in id ipsum etc., quoniam tu singulariter in spe». Per cenaculum caritatem intellegimus, ubi de fructibus spiritus anima Mariae et ipse dominus reficitur. Per domus potentias animae intellegimus etc. Nomen castelli: «Bethania», quod intellegitur «domus oboedientiae», domus doni Dei et domus gratificata Domino. Quae tria nulli personae creatae ita excellenter sicut Mariae conveniunt. Quapropter «Bethania» dicitur antonomastice etc. Secundum Anselmum ‹aliqui Magdalum fuisse arbitrantur, quod interpretatur magnitudo turris›. Vel sic: Longo tempore quaesivit dignum habitaculum, et non invenit nisi in praedesti¬nato salvationis tempore. Tunc vidit «novam civitatem Jerusalem» etc. Et in ea nova ornata civitate vidit «sponsam ornatam viro suo». Et «missus est ab arce Patris», ut habitaret ibi. Erat autem mirabilis illa civitas nova, fortis fossatis profundissimis, habens ab una parte vallem descensuum mundi a sinistris et a dextris montem altissimum civitatis supernae paradisi. Fuit in colle illius montis posita haec civitas sive castellum habens vepres et rupes versus vallem et aquam fluentem ante portam. Fuit autem vallis spatiosa et ampla, discontinua, plena diversitate, planctu et miseriae ventis validis instabilis. Et erat ex alia parte vallis puteus inferni proclivis, et in quem inconsiderate dietim multi prolabebantur. Videbatur enim descensus amoe¬nus ad puteum. Multis voluptatibus et deliciis alliciebantur habitantes in valle ad descenden¬dum versus puteum abyssi; et cum gustassent parum vix amoenitatis, putantes stare cecide¬runt et perditi sunt in aeternum. Erat tota vallis in aggere putei. Nulla erat certa a valle via sursum, sed per desertum et rupes iter erat ad castellum, quod sibi aedifica¬vit Salomon. Erat autem murus fortissimus, inviolatus, altus, qui castellum cingebat. Et habuit ante¬murale cum propugnaculis multis et septem portas, quarum ultima extrinseca fuit plumbea, secunda stagnea, tertia ferrea, quarta cuprea, quinta aurichalcea, sexta argentea, septima aurea, et habuit quaelibet custodes suos. Et post septimam portam fuerunt quattuor gradus, per quos ascendebatur in plateam 48v castelli. Fuerunt autem hii quattuor de lapidi¬bus pretiosis, et custodiebantur gradus. Et in quolibet gradu, qui admittebantur, signaban¬tur et ornabantur decentibus armaturis, ut digni essent ad palatium et plateam accedere. Fuit autem ex gemmis pretiosis et diversis platea siliciata et elevata super septem colum¬nas, quia sapientiae domus, quae «septem ex¬cidit columnas». Era[n]t autem supra quamlibet columnam in platea vexillum elevatum, et fuit in medio plateae vexillum altissimum crucis. Erant duo pontes inter hanc plateam et viam ascensus ad civitatem paradisi, et per pontes perveniebatur ad viam, quae sursum ducebat ad civitatem in monte positam aeterni paradisi, et non fuit alia via. Per hanc viam caritatis descendit in castellum Jesus, scilicet in Bethaniam, id est in domum oboedientiae et doni Dei et Deo gratificatam. Et haec Bethania erat in medio plateae sub crucis vexillo in pavimento mirabili structura aedificata, ornata ex omnibus lapidibus pretio¬sis, supra columnas et portas metallicas in medio vexillorum constituta. Et fuit haec Bethania Maria virgo, «tota pulchra», «electa ut sol». b) Exemplo Mariae et Marthae sororum illustratur, quo modo contemplatio et vita activa se habeant In hac quidem Bethania duae sorores, eiusdem animae a Deo gratuitae et super¬naturales vires, creatae fuerunt, Martha scilicet et Magdalena, scilicet vis practica seu activa et vis contemplativa. Prima ‹Martha, quod est idem quod pro¬vocans vel irritans hebraice, et syriace quasi ⌈donans⌉›. Habet enim vis activa provocare omnes vires ei subiectas, etiam corporeas, ut sibi obtemperent in actibus bonis; quin immo et saepe eas irritare, quando scilicet propriam inclinationem ipsae vires inferiores cum mur¬muratione quadam et tristitia rationi obtempe¬ranti oboediunt. Sed et donare habet in operi¬bus misericordiae, quidquid caritas Dei postu¬lat aut proximi. ‹Maria vero Magdalene interpretatur quasi illuminata turris›. Est enim alta illuminatio vitae contemplativae a Deo animae data. Martha ‹per exercitium boni operis cuncta habet exhaurire vitia›, si qua reperit, et intendere habet in actibus moralium virtutum, quibus quis tam ad se ipsum bene ordinatur quam ad proximum. Secunda «calcatis curis omnibus» secundum beatum Gregorium «ad videndum faciem sui Creatoris inardescit». Huius interest, ut idem dicit, «caritatem Dei et proximi tota mente retinere et soli desiderio ⌈cognitionis⌉ inhaerere». Spectat ad eam ‹contemplatio divi¬nae veritatis, quae nimirum est finis totius humanae vitae. Secundario ad eandem spectat contemplatio divinorum effectuum, prout per ipsos in contemplationem Dei manuducimur, in quantum “invisibilia Dei per ea, quae facta sunt, intellecta conspiciuntur”›. «Mulier» autem «Martha excepit illum in domum suam», id est per vim devotissimam Maria Jesum suscepit praebens sibi inpollutum spiritum, ut in ipso sacris eius affectionibus pasceretur, quin immo deliciaretur, quippe cuius ‹deliciae est esse cum filiis hominum›, virginalem vero uterum exhibens, ut in eodem incarnaretur. Sed alia soror, Maria, sedebat «secus pedes Domini, audiebat verbum illius», id est Maria per vim contemplativam fuit excellentissime divinae contemplationi dedita ‹conservans omnia›, quae audierat extrinsecus de Domino Jesu aut hauserat intrinsecus, conferens «in corde suo». In hiis verbis tria tanguntur, quae ad con¬templationem requiruntur: Quies, quia «sede¬bat», et debet esse non solum exterior, sed etiam interior quies a passionibus et phantas¬matum evagationibus. Oportet enim mentem esse tranquillam, quare dicitur: «Vacate et videte, quia ego sum Deus». «In pace factus est locus eius». «Anima enim quiescendo sapiens fit». Secundo debet contemplatio ‹a pedibus Domini› fieri, id est a sacrosancta humanitate, qua terrena tetigit. Ab illis ascendendum est ad contemplandum divinitatem, quae Paulo teste caput est Christi. Et per pedem dextrum intel¬legimus divinam bonitatem, et per sinistrum divinam magnificentiam, prout sensibiles et corporales creaturas in hoc mundo inferiore gubernat et ordinat. Et sic a terrenis incipien¬dum est in contemplatione. Tertio debet ‹audire verbum Domini›, id est non debet contemplans inniti sensui pro¬prio, quin potius divinae revelatae fidei. Multa enim sunt, ad quae infirma et angusta ratio non potest pertingere, quae solum oportet per fidem tamquam ex ore revelata credere. «Martha autem satagebat circa frequens mini¬sterium», id est <Maria> multum et satis agebat frequenter Domino ministrando. Primo mini¬stravit Spiritui Sancto, cum esset quattuordecim annorum, ‹purissimum sanguinem propriae substantiae›, unde sibi dignissimum corpus fabricaretur; novem mensibus in utero gestavit et in castissimis visceribus, quamdiu «rex in accubitu suo» sic requievit, virgineo sanguine aluit et ad debitum augmentum perduxit, usque dum inde procederet «tamquam sponsus de thalamo suo». Inde virgo puerpera cibum angelorum vagientem lactavit, panem caeli pro nobis esurientem et sitientem de sua paupertacula refocillavit, ornamentum beatorum frigora patientem vestivit suis pannis, laetitiam om¬nium sanctorum plorantem et tristantem con¬solationibus laetificavit, Dei virtutem pro nobis infirmatam suis ulnis baiulavit, ‹regem omnis terrae Deum› persecutionem Herodis tyranni patientem in Aegyptum profuga portavit, mortuo Herode rediit. Hinc per omne vitae spatium, quo Dominus Jesus «in terris visus est et cum hominibus conversatus est», eum pia mater non deseruit, quin potius flens cum flente, gaudens cum gaudente, compatiens patienti, ministrans quantum potuit necessita¬tem habenti secuta est eum usque ad patibulum crucis, nec dimittens, donec clausura sepulcri vivam et mortuum divideret. Quis omnia digne recenseat, quae beatissima Virgo in activa vita tam ante conceptionem quam post resurrectionem exercuit, donec hodie assumeretur ad gloriam! 51r «Stetit» autem in hac activa vita benivolam et promptam ad serviendum se reddendo, «et dixit: Domine, non est tibi curae, quod soror mea reliquit me solam ministrare?», ac si diceret: O, Domine, cui nulla creatura ad plenum servire sufficit, qui ‹propter temet ipsum omnia operatus› es, ut ‹tibi omnia serviant!› Ego, Domine, saepe turbor in mini¬strando per activam vitam, quia soror mea me reliquit, quam respicio in otio, et quia sicut soror mea dulciter deliciatur in otio, cum haec respicio, turbor in activitate mea. «Dic ergo illi, ut me adiuvet!», ac si diceret: Activitas animae inclinatur plus ad administrationem, quam velit ad contemplationem divinalium secretorum flecti. Ideo activitas desiderat animam totaliter circa ministerium occupari. Sed hanc amorosam litem Dominus cito pacat, quia dicit: «Martha, Martha» – bis dicit propter duplicia opera misericordiae, spiritu¬alia et corporalia – «sollicita es et turbaris erga plurima!» Bene quidem facis, verumtamen turbaris. Opus tuum turbationem annexam habet. «Porro unum est necessarium», quod scilicet est finis omnium illorum, circa quae tu turbaris. Et hoc quidem unum soror tua Maria elegit apprehendere. Illi uni elegit contemplando et fruendo inhaerere. Quapropter «Maria opti¬mam partem elegit», vitam scilicet contempla¬tivam, contenta uno optimo, delectabilissimo, necessario, sufficientissimo, finalissimo bono. «Quae» etiam pars «non auferetur ab ea». ‹Hic enim incipit vita contemplativa, in futuro autem perficietur› duratura in saeculum saeculi. Tua autem vita turbida, quae non est circa unum necessarium, sed circa plura trans¬itoria, auferetur. Et quia hic vita contemplativa optima dicitur, quia circa obiectum optimum princi¬paliter et secundario circa eius opera, prout in illis relucet illa Dei sapientia et bonitas, exer¬cetur per nobiliorem potentiam, scilicet intel¬lectum, et sic perficit hominem secundum partem nobilissimam. Perficitur autem in aeterna patria, quia ibi «facie ad faciem» «vide¬bitur Deus deorum in Sion». In qua patria non est inops, miser vel pauper, aut inquietudo aut pugna; quare exercitium activae vitae ibi non est. Et quamquam ‹simpliciter vita contemplativa sit melior activa, secundum quid tamen con¬tingit operationem vitae activae esse meliorem et in casu praeeligendam propter necessitatem vitae praesentis›, ut vinum simpliciter est melior potus quam aqua, tamen aqua aliquando praeeli¬gitur. Unde «Gregorius: ‘Qui contemplatio¬nis arcem tenere desiderant, necesse est, ut prius in campo actionis se probent’» docendo, praedicando, opera misericordiae operando etc. Quando enim cum maiori caritate opera exercentur, quam contempletur, nullus dubitat meliora esse opera, quia ‹caritas mensura est meriti›. Quo autem ad bonitatem obiectorum semper contemplatio est melior, etiam licet activitas sit maioris meriti aliquando, tamen propter hoc actus contemplationis non est minoris perfectionis. c) De vita activa et contemplativa, quid sint «Elegit» ergo «Maria optimam partem» et posuit ‹lunam sub pedibus› suis, id est vitam activam, et vestivit se ‹sole iustitiae› per vitam contemplativam, et modo apparet ita vestita in caelo coronata stellis rutilantibus duodecim. Hic de vita activa et de contemplativa Mariae primo videndum, secundo de morte eius, tertio de gloria paradisi. De genealogia, cor¬poris dispositione et gratiis dicendum est in festo nativitatis. Nunc de activa vita, devotione et contem¬platione aliqualiter. Est enim activa vita studiose insistere iustis laboribus, et prius quidem se ipsum «ab hoc saeculo immaculatum custodire», mentem, manum, linguam ac cetera corporis membra ab omni inquinamento culpae temptantis custodire vel continere ac divino perpetuo subiugare servitio, deinde proximi necessitatibus suc¬currere per opera misericordiae. Hanc vitam beata virgo Maria habuit in summo, quia immunis primo ab omni peccato: «Sanctificavit tabernaculum suum Altissimus». «Etiam exercuit», ut est manifestum, «opera misericordiae in summo, super omnes viatores. Opera misericordiae habent gradus: ex maiori caritate, vel quia magis indigenti vel magis digno et indigenti, vel ex maiori effectu impenso, vel ex magis necessario et minus superfluo. Haec omnia fuerunt in Virgine gloriosa in summo, in qua maxima caritas omnium creaturarum maxime indigenti tribuit, quia nemo inter viatores pauperior Jesu Christo fuit. Dignissimo pauperi tribuit, quia nemo dignior mendicus quam Deus. Magnum opus misericordiae fieret pauperi laico, maius pau¬peri clerico, maius pauperi religioso, adhuc maius pauperi episcopo, maximum papae mendico. Ergo improportionabile fuit opus, quod fiebat pauperrimo Deo. Maximum effectum misericordiae impendit, quia pro nobis miseris captivis Deum Filium dedit ‘in pretium’, famelicis in viaticum, labo¬rantibus ‘in praemium’, infirmis in medicamen¬tum, et cum ipso dedit regnum caelorum. Non fecit opera misericordiae de superfluo, sed de necessario filio suo pauperrimo et pere¬grino. De propriis sanguinibus “tunicam poly¬mitam” fecit, in gremio uteri sui hospitavit, de proprio corpore cibavit et lactavit». Et haec breviter sufficiant de activa vita. De contemplativa vita. Quae est, cum longo quis bonae actionis exercitio edoctus, divinae orationis dulcedine instructus, crebra lacrima¬rum compunctione assuefactus, cunctis mundi negotiis vacuus et in sola Dei dilectione mentis oculum intendere didicerit, gaudium perpetuae beatitudinis, quod in futura percepturus est vita, etiam in praesenti coeperit ardenter desiderando praegustare et aliquando etiam, ut mortalibus fas est, in excessu mentis subli¬miter elevari. Hanc vitam non unusquisque habere potest; ‹sine tamen ea, si quis bona, quae facere potest, non neglegit›, secundum Gregorium ‹per¬venire potest ad gloriam›. Convenit autem quietis mentibus contemplativa, inquietis activa secundum Gregorium VI Moralium. Qui ad contemplativam vitam vult accedere, oportet secundum sanctum Bernardum, quod apud eum sit saecularis vitae absconsio, carnis afflictio, cordis contritio, frequens et pura confessio, lacrimae. Et cum foras emissa fuerit omnis immunditia, sursum meditatio Dei admirabilis eum extollat! Et castae veritatis inspectio, oratio munda, iubilus laudis et desiderium ardens in Deum. ‹Hugo super tertio capitulo Angelicae hierarchiae: Oportet contemplativam mentem ‘primum purgari, postea illuminari, et deinde perfici et consummari; et quanto magis appropinquat divinitati, tanto verius con¬templatur’›. 51v Gregorius: ‹Inter delicias cordis et cor¬poris hoc interest: Corporales, cum non habentur, grave in se desiderium accendunt, habitae et editae satiunt et fastidium generant; spirituales non habitae deliciae fastidio sunt, habitae inflammant et esurire faciunt›. Et quia semper habuit Maria has delicias, semper esurivit et inflammata fuit plus et plus etc. ‹Deliciae spirituales non habitae <amari non possunt>; ignoratur earum gustus. Quis enim amare valet, quod ignorat? Unde “gustate et videte!”› Qui primo gustat, parum post hoc incipit videre, quia placuit gustus etc. d) Quae ad contemplationem praeparent, et de eius gradibus Sex sunt praeparamenta ad vitam contem¬plativam: Exercitatio in activa; post solitudo, item mentis humilitas, munditia cordis: «Beati mundo corde, quoniam ipsi Deum videbunt» (⌈Luc. 21⌉). «Summum bonum» secundum Augustinum «non nisi mentibus purgatissimis cernitur»; ‹oportet, quod oculus valde sit pur¬gatus et fortis, qui in illam claritatem figitur›. Quintum est fervor caritatis; sextum est mentis stabilitas. Sunt et alia, quae promovent ad contem¬plationem: Consideratio creaturarum laudando Creatorem, qui «omnia in numero, pondere et mensura» creavit. ‹Sunt enim quidam radii divinitatis in varietate formarum› etc. (Ber¬nardus Super Cantica). Et Creatoris vestigia in creaturis relucent etc. «Invisibilia» Dei secun¬dum Paulum «per ea, quae sunt facta, intellecta conspiciuntur» etc. Secundum Hugonem ‹potentia Dei appre¬henditur per immensitatem creaturarum; sa¬pientiam decor, benignitatem utilitas ostendit; immensitas in multitudine et magnitudine attingitur, decor in situ, motu, specie et qualitate, utilitas in grato, apto, commodo et necessario›. Est enim mundus sensibilis quasi «liber» Dei digito «scriptus». Et hoc modo inci¬pientes contemplantur; sed perfecti in contem¬platione Creatoris tantum persistunt, sicut Virgo beata. ‹Per creaturas laudatur Creator, sicut per artificiatum artifex; et sicut creaturae pulchri¬tudo avertit hominem per amorem eius a Deo, ita etiam revertitur per creaturam in Creatorem› cum modis intellegendi (Isidorus De summo bono). Secundum promovens ad contemplationem est sui ipsius cognitio. Bernardus: «Quanto in mei cognitione proficio, tanto ad Deum» propius «accedo». «Secundum interiorem homi¬nem tria in mente» consistunt, quae sunt Dei imago, quantum ad proprietates naturales, scilicet «memoria, intellectus et voluntas». Et haec imago Trinitatis «a potentia, sapientia et puritate summae Trinitatis cecidit» per pecca¬tum «in foedam trinitatem, scilicet infirmitatem, caecitatem et immunditiam» etc. Secundum Bernardum ‹memoria erat ad similitudinem Patris, intellectus Filii, voluntas similatur Spiritui Sancto›, qui est amor. Homo ‹per memoriam reminiscitur, per intellectum intuetur, per voluntatem amplec¬titur›. Quaerere vis invisibilia per visibilia creata? Nullibi melius quam in imagine Dei, scilicet in te! Ad cognoscendum autem te ipsum ‹studium operationis, meditationis et orationis› requiri¬tur. Qui ad se non novit intrare, qualiter supra se ascendere nititur contemplando? Diligamus interiora et spernamus alia! Cum cunctas nostras cogitationes et opera¬tiones ad intra ordinaverimus, ecclesiam Deo in nobis construximus (Richardus). Tunc sentis sponsum animae tuae dicentem: «Surge, propera, amica mea, formosa mea!» «Aperi mihi, soror mea!» Et tunc, cum ei aperueris cor, cuncta extra dilectum tuum tibi mortua sunt; et suspenditur anima tota in illa superna dulcedine, quam incipit degustare. Tunc «calcatis curis» animus «ad videndum faciem sui Creatoris inardescit». Ignis tribula¬tionis et compunctionis, ut omnis impuritas cremetur, in cor primo ascendit, ut ‹nova sint omnia› etc. Tunc internus fulgor in corde micare incipit. Statim ‹supra se animus elevatur›, et terram novam et lucidam mansionem quasi a longe aspicit, qualem se non meminit similem vidisse. Miratur multum videns; accusat praeterita ignorantiae suae tempora; miratur, quo modo prostratus luto iacuit. Et iterum altius ascendit sursum etc. Postponuntur omnia mundana, et sunt cogitationes mundi amplius mortuae; et semper crescit lumen per gratiam Salvatoris in hiis electis, eo plus, quo sensus exteriores ab illi¬citis restringunt et se ipsos in unum colligunt. Facit homo ex effluxu a Deo in peccatum medi¬tando refluxum quandam scalam ascensus et descensus, in qua mille utilitates consistunt etc. Hic fac scalam, quo modo homo est finis creaturarum ex duplici natura, spirituali et corporali, unitus, Dei imago; et ascende in te ipso per elementativam, per vegetativam, per sensitivam, per rationalem, et tunc per caelos et angelos in Deum! Et tunc anima vult Deum et gloriam appre¬hendere, et non potest nisi «per speculum» in hac vita, et tamen praegustat iuxta gratiam. Maximae gratiae Maria: Non ut simplex viator praegustavit in hac vita gloriae dulcedinem secundum Albertum. Syllogizat viator ex pulchris pulchritudinem infinitam, ex amoenis amoenitatem infinitam, ex luce lucem infinitam, ex dulci dulcedinem infinitam; et tamen cuncta, quae viator imaginatur et in intellectu videt humanitus, tantum distant ab illa superna Deitatis gloria, «quantum» secundum Bernar¬dum «fides a veritate, tempus ab aeternitate». Gregorius in Moralibus super illo: «Us¬quequo non dimittis, ut glutiam salivam?» etc.: ‹Salivam contemplationis descendentem a capite divinitatis desiderabat mens venter deglutire, et non potuit, quia “corpus aggravat animam”. Ideo inhaerere diu luci non potest nisi raptim, et non potest deglutire. Fluit enim saliva de capite bene in os cum quadam dul¬cedine, sed mentem ventris non satiat› in praesenti vita etc., sed de longe cernitur. Nec omnino videtur, nec omnino non vide¬tur. Secundum Gregorium ‹per imagines videtur, non per naturam›. Contemplativi, qui in Deum proximiore gradu possibili elevantur ad eum videndum, illis mundus moritur et Deus vivit. Qui mundo vivit, Deum non videt. Qui autem mundo moritur, per fidem et ardentem concupiscen¬tiam Deum quodam modo videt (Augusti¬nus). Tunc fastidio sunt universa, vana huic menti, et sola puritas placet. Mentem in humilitate custodiunt, ne per elationem contemplationem perdant. Contemplatio altior: De Deo trino et uno et de Dei proprietatibus et aequalitate attribu¬torum etc., de potentia Dei, quo modo omnia creavit, et quo modo ‹in ipso et per ipsum› fuerunt et ‹sunt omnia›; et quo modo ubique est et nullibi, et quo modo cunctis intendit et omnibus dat esse et cuncta conservat etc. Et de ordine supercaelesti, caelesti et elemen¬tali, et de principiis amorosis per concordan¬tiam universum tenentibus etc. Et quo modo infinitus Deus incognoscibilis nobis et ineffabilis remaneat, licet cognoscatur per ‹quia est› hic et in patria ‹sicut est›, nullibi tamen ‹quid est›. Id enim, quod est Deus, omnium creaturarum supergreditur intellec¬tum. Ineffabilis non nominatur, cum dicimus essentiam vel bonitatem. Supra omnia ista est secundum Dionysium De divinis nominibus. Reficitur hodie in contemplatione ‹sensus exterior hominis in humanitate Christi, interior in deitate. Ideo Deus homo factus, ut totum hominem beatificaret, ut etiam totus, ‘sive ingrederetur sive egrederetur, pascua inve¬niret’›. ‹Tribus modis qualitas contemplationis va¬riatur: Primo mentis dilatatione›. Exclusis vitiis de cordis cubiculo ornatis virtutibus subintrat Dei dilectio. «Si quis diligit me» etc., ego «et Pater meus» etc. Et fervens calor caritatis Dei cor dilatat. Et per animam adesse sentitur et spiritualiter sic videtur secundum Bernar¬dum, quia intellectus est oculus etc. Tunc secundus gradus ‹mentis sublevatio› sequitur desiderans illum videre, a quo ita dulciter visitatur et consolatur. Et sic sursum elevata «incipit inter brachia amati sui aliquan¬tulum consopiri, ut non solum delectabiliter, sed et tenaciter sibi adhaereat, ut quasi vi quadam abstrahatur ab omnium visibilium sensu et memoria sic», ‹quod paene sit suimet oblita iuxta illud Canticorum: “Ego dormio, et cor meum vigilat”. Et est similis incipienti dormire, qui tamen ea, quae iuxta eum fiunt, aliquo modo adhuc sentit, sed prae sopore non advertit›. «Sic amor Dei cum intellegentia conditus inebriat mentem et abstractam ab exterioribus Deo suo conglutinat. Et quanto amor vehe¬mentior et intellegentia lucidior, tanto validius in se mentem rapit», ‹quousque omnia tandem, quae sub Deo sunt, abiciat et persistat quasi in quodam corusco lumine›, «quia “corpus ag¬gravat animam et deprimit terrena inhabitatio sensum multa cogitantem”. Sensus enim per se pauca potest vix tenuiter cogitare; sublevatus a flatu superni luminis tanto plura simul intuetur, quanto supra se sublimius elevatur. Sed corruptio terreni cor¬poris et huius vitae occupationes deprimunt ⌈animas⌉ et revocant ad se ipsam, ut gemens cum Apostolo clamat: “Infelix ego homo! Quis me liberabit de corpore mortis huius?”» Statim enim relabitur ad inferiora anima con¬templans et pascitur ex memoria eorum, quae vidit suaviter. Sic devoti viri ‹de incircumscripto lumine furtim aliquid et tenuiter attingunt; et redeunt ad suas tenebras suspirando› secundum sanc¬tum Gregorium etc. Et in hoc gradu ‹diversae species devotionis se manifestant, scilicet iubilus, ebrietas spiritus, liquefactio et spiritualis iucunditas›. Post hoc pervenitur ad ‹mentis alienationem›, scilicet tertium gradum contemplationis, ‹modo prae magnitudine devotionis, modo prae mag¬nitudine admirationis, modo prae magnitudine exsultationis, ut semet ipsam mens hominis non capiat, sed super semet ipsam elevata in alienationem transeat. Flamma, quae excrevit ultra humanum modum, hominis mentem ut ceram resolvit, ut saepe stupore supernae pulchritudinis alie¬netur. Magnitudine exsultationis <mens alienatur>, quando degustat intima supernae suavitatis. Et in alienationem mentis tripudii nimietate ducitur. Et quamdiu haec in nobis non senti¬mus, minus diligimus, quoniam ex ferventi dilectione ista eveniunt› etc. Et super omnes homines, nulli dubium, beatissima virgo Maria, quae ‹supergressa est universas divitias›, hoc tertio gradu con¬templationis ascendit. Quare dicit dilectus in Canticis de hac sua amica: «Quae est ista, quae ascendit per desertum?» Etc. Et: «Quae est ista, quae progreditur quasi aurora consur¬gens?» Etc. Et: «Quae est ista, quae ascendit de deserto deliciis affluens, innixa super dilec¬tum?» Etc. ‹Pauci homines ad hos gradus contempla¬tionis ascendunt, licet Deus sit omnibus pro¬pinquus, quia mens est distenta sollicitudini¬bus, et per memoriam phantasmatibus obnubi¬lata non redit ad se, quia concupiscentiis illecta; quare non revertitur ad se per ⌈salutis⌉ internae desiderium›. Iacet ergo homo sic, et non rever¬titur. ‹Nec reverti potuit, quia scala reversionis per Adam fracta fuit, donec veniret reparator Christus›. Ideo per Christum oportet reverti etc. e) De assumptione et praemio aeterno Mariae Nunc expedita aliquali via contemplationis: beatissimae virginis Mariae contemplatio hos omnes modos supergressa ineffabiliter exsistit mihi peccatori, quia omnia corruptibilia et ipsam lunam calcavit pedibus. Et tota fuit vestita claritate ‹solis iustitiae› sic, quod indesinenter in lumine contemplationis altis¬simo modo perstetit in raptu et mentis excessu secundum altissimum theophaniae et deifica¬tionis modum, quia coronata stellis duodecim super omnes puros homines et creaturas iuxta duodecim privilegia. Ideo nunc, quo modo rapta et assumpta sit in caelum et ‹exaltata super omnes choros angelorum›, hodierno die dicendum, quia «apparuit in caelo». Et primo iuxta historiam, quo tempore as¬sumpta sit et quo modo; et quia ad gloriam, quid sit gloria, et usque ad quem gradum gloriae. Post Christi ascensionem, ut est doctorum opinio, sexto decimo anno, hoc est in anno sexagesimo tertio aetatis Virginis gloriosae, assumpta est. Et secundum Albertum Magnum in libro De laude Virginis et alios doctores quinque privilegia concurrebant in eius morte. ‹Primo mortem praescivit; quia hoc et sanctus Martinus et alii multi sancti a Deo habuerunt, ergo a minori virgo Maria etc. Secundo Christus matrem suam invitatam deduxit, quia (Paralipomenon) David deduxit arcam in domum suam “in tympano et choro” etc. Debuit Christus exsequiis maternis inter¬esse, quia opus misericordiae est etc. Tertio aliena fuit a dolore mortis, quia ut legitur in Prologo super Johannem: Tunc “facta oratione positus est ad patres, tam extraneus a dolore mortis quam a corruptione carnis”; ergo a fortiori ita factum est in matre Dei. Iam dolorosissime passa fuit sub cruce, quando ‘gladius ipsius animam pertransivit’; qui gladius pro martyrio per aequipollentiam ei reputatur. Post martyrium autem non est dolor; ergo amplius non dolebat. Item ‘cupie¬bat dissolvi’, ut Paulus, etc. Hinc fervidissima caritas tantum traxit sursum, quod anima separata fuit in amore a corpore, et mortua fuit absque dolore; per amorem enim mortua est. Quarto statim evolavit. Quinto statim anima et corpore assumpta fuit›, licet multae dubitationes de hoc fuerint apud antiquos. Sed ‹in collecta› festi hodierni ‹sancti Gre¬gorii: “Nec tamen mortis nexibus deprimi potuit” etc.; “mortis nexibus”, id est incinerari› secundum Albertum; ‹ergo statim resur¬rexit. Arca enim testamenti “de lignis ⌈sechen⌉” constructa fuit, quae ligna a vermibus num¬quam roduntur. “Surge, Domine, in requiem, tu et arca sanctificationis tuae!”, scilicet Maria› virgo, etc. ‹Volunt doctores ex quodam dicto Dionysii De divinis nominibus Dionysium et magistrum suum Hierotheum, Jacobum et Petrum morti Mariae affuisse et collationem post mortem fecisse; et Hierotheus raptus fuit. Cuius Dionysii testimonio <et per> Gre¬gorium, Augustinum et Bernardum probatur Mariam corpore et anima assumptam ad gloriam›. ‖Mihi autem visum est excepto Christo nullum hominem ante generalem resurrectio¬nem resurgere, ut alibi causam tetigi.‖ An autem anima eodem die, quo obiit, reversa sit in corpus vel tertio, secundum quod in apocrypha legitur, vel ⌈quarto⌉, scilicet <nono> Kalendas octobris, ut in revelationibus beatae Elisabeth, vel quinto decimo, ut revelatum sibi dicit sancta Brigitta de Suecia, ubi etiam asserit sibi dictum virginem Mariam ⌈viginti quinque⌉ annis post Christum vixisse, vel ut quidam volunt, quod solum rapta fuit per contemplationem, sed anima corpus non exivit, et interim discrassiata et corrupta est proportio qualitatum, et per con¬sequens vere mortua, et sic per contemplatio¬nem viae venit ad contemplationem patriae, nos pie dubitemus. Deus novit etc. ‖ Mortua, inquam, fuit et sepulta; cuius sepul¬crum in valle Josaphat hodie ostenditur.‖ Beatissima virgo Maria consecuta est prae¬mium aeternum. Bernardus in tractatu De miseria hominis sic dicit: «Praemium est videre Deum, vivere cum Deo, esse in Deo, qui erit “omnia in omnibus”, habere Deum, qui est summum bonum. Ibi est summa felicitas, summa iucunditas, vera libertas, perfecta caritas, aeterna securitas et secura aeternitas; ibi est vera laetitia, plena scientia et omnis beatitudo et pulchritudo, vita perennis, requies et concordia dulcis. Sic cum Deo beatus erit, in cuius conscientia peccatum inventum non fuerit. Videbit enim eum ad voluntatem, habebit ad voluptatem, fruetur ad iucunditatem. In aeter¬nitate vigebit, in veritate fulgebit, in bonitate gaudebit. Sicut habebit permanendi aeternita¬tem, ita cognoscendi ⌈facultatem⌉ et requiescen¬di securitatem. Civis siquidem erit ille sanctae civitatis, cuius angeli sunt cives. O, civitas caelestis, mansio secura, patria totum continens, quod delectat: populus sine murmure, incolae quieti, homines nullam indigentiam habentes! O, “quam gloriosa dicta sunt de te, civitas Dei! Sicut laetantium omnium habitatio est in te”. Omnes laetantur in te, cuius aspectus pulcher et ‘facies decora’ etc. In illo clarificatur intellectus, et purificatur affectus ad cognoscendum et diligendum veritatem. Et hoc totum bonum hominis: nosse et amare Creatorem. ‘Vacabimus et vide¬bimus’, “quam dulcis est Dominus”, et quam magna multitudo dulcedinis eius» etc. Alia multa de hac patria gloriosa dici pos¬sunt, et fiant scalares ascensiones de bono amabili, honesto et dulci istius mundi ad illam, et erunt in ea proportione, sicut «infiniti ad finitum» etc. Nec humana lingua exprimere nec mens concipere minimam patriae delectationem potest, etc. Et quamquam secundum essentiale prae¬mium inter omnes in patria non sit differentia, quia fruitio divinae essentiae communis est omnibus, tamen graduatio iuxta merita in sanctis exsistit. ‖In clara cognitione intellectus et ferventis¬simo et dulcissimo amore affectus consistit gloria. ‹Lumen gloriae est qualitas quaedam disposi¬tiva mentis ac elevativa› supra limites naturae suae, ut possit Deum facialiter videre. Recte fortasse: Sicut si oculus nocticoracis deberet solem inspicere, indigeret dispositione fortifi¬cante naturam suam, non autem alia specie a lumine solis, cum sol sit sufficiens ad repraesen¬tandum sibi lumen suum, sic Deus infiniti luminis illabitur omnibus beatis spiritibus. Et de quanto hoc lumen gloriae per Deum datur gradu intensiore, tanto clarius videtur Deus. Et sic intellege graduationes in patria! Hoc autem lumen gloriae consequitur gratiam et meritum etc.‖ Sed quia mater Domini inter omnes sanctos et sanctas maximi et optimi meriti fuit, hinc aeternaliter erit optimi praemii. Ideo visa est haec mirabili signo in caelo cum meritoriis operibus activae vitae, quia «luna sub pedibus eius», cum contemplativa, quae perficiebatur in patria, quia «amicta sole», et cum singularis¬simis privilegiis, quia «in capite eius corona stellarum duodecim». Privilegiata enim ‹primo fuit privilegio contra malum, quia non solum numquam peccavit, sed nec peccare potuit. Privilegiata fuit ad bonum, primo quoad corporalem habitum: in se, quia virgo mater; ad Deum, sic mater Dei; ad proximum, sic virgo virgi¬num. Quoad habitum animae intellectivum: nihil ignoravit; affectivum: sic habuit <quoad Deum> puritatem in summo; quoad proxi¬mum: mater omnium. Sed in actu: in se quolibet actu merebatur; quoad proximum via exemplari est “stella maris”; quoad auxilium: “porta caeli”. Si passio, tunc est passionis communicatio. Sed si privilegium pertinet ad praemium, sic <quantum ad rem> est super omnes creaturas exaltatio; quantum ad nomen: “regi¬na misericordiae”. Et haec sunt quattuordecim privilegia Mariae: Primum: numquam peccavit, <se¬cundo> nec peccare potuit; et illa privilegia reducuntur ad summam puritatem sub Deo. Et sic remanent duodecim›. Cum ergo ita sit privilegiata, ergo ‹“plena gratia”. Habuit enim omnes gratias generales et speciales omnium creaturarum. Habet gra¬tias, a quibus creatura vacua fuit. Eius gratia fuit tanta, quod pura creatura maioris capax non fuit. Nam gratiam increatam in se totam continuit. Est ut aquaeductus gratiarum, quia recipit et dat. Ecclesiastici 24: “Ego quasi aquaeductus exivi de paradiso” Dei etc. Fuit “mirabile vas”, quia maius se ipso con¬tinebat; “virgo Dei genitrix, quem totus non capit orbis, in tua se clausit viscera” etc.; mirabile vas, quod vinum deitatis et aquam humanitatis simul continebat sine mixtionis confusione naturarum vel proprietatum; mira¬bile vas clausum omnia in se recipiens et effundens. Fuit virgo Maria “fons” plenus gratia et effluens “in aquas plurimas”, scilicet pretium redemptionis, aqua ablutionis, panis refectionis, medicina curationis, arma expugnationis, ⌈pre¬tium⌉ remunerationis›. Quare nunc merito ‹‘exaltata super omnes choros angelorum’. III Regum ⌈3⌉: “Positus est thronus matri regis” iuxta thronum regis. Augustinus: ‘Caelo altior domina angelo¬rum’ etc. Hieronymus: “Haec est dies praeclara, in qua meruit exaltari super choros angelorum, ubi Christus ‘pro nobis introivit pontifex in aeternum’, et in regni solio subli¬mata post Christum gloriosa resedit”. “Credi¬tur enim, quod Salvator noster omnium per se, quantum datur intellegi, festivus totus occur¬rerit et cum gaudio eam secum in throno collo¬cavit, quia praecepit: Honora matrem!”› Etc. Haec Hieronymus. Et secundum Albertum, ‹quia mater Dei, quia regina caeli, quia sponsa, quia amantissima Deo super omnes creaturas, inter Deum et creaturam locum obtinet›. Qualiter autem beatissima virgo Maria habuit proprietates omnium angelorum, ordi¬num et hierarchiarum, longum esset pro nunc dicere. 49r Nulli dubium, quin omnes aureolas marty¬rum, virginum et praedicatorum consecuta sit virgo Maria per maxima opera intellectus, memoriae et voluntatis, per triplicem victo¬riam mundi, carnis et diaboli etc. Christiane, hic contemplare matrem Domini, quo modo post longa praesentis vitae taedia, post crebra ad filium suum suspiria, cuius ‹amore languebat› ac praesentiam facialem flagrabat, cum multas iam animas sanctas praemisisset ad gloriam et eisdem cum aliis supernaturalibus sanctis commisisset: «Adiuro vos, filiae Jerusalem, si inveneritis dilectum meum, annuntiate ei, quia amore langueo», tandem, cum consummasset opus, quod dedit ei filius, exaudita est. Tunc venit filius cum omni caelesti comitiva et eam in patriam conduxit etc. «Vidi speciosam ‘columbam ascendentem super rivos aquarum’, cuius inaestimabilis erat ‘odor in vestimentis eius’, et sicut ‘dies verni’ circumdabant eam ‘flores rosarum’» etc. ‹Astitit enim tunc regina a dextris in vestitu deaurato› etc. Et arca, quae hucusque sub pellibus habi¬tabat, cum caelum aperiretur, «visa est arca testamenti in templo eius», ‹arca foederis aurea intus et extra›, «in qua fuit urna aurea», id est Christus, ‹habens in se manna›, id est verbum Dei. O, quanta est laetitia hodie omnibus sanctis facta! Quis, quaeso, exprimere potest? Vox Patris audita est: «Audi, filia, et vide et inclina aurem tuam! Et obliviscere populum tuum et domum patris tui», et veni! Et vox Filii: «Surge, propera», mater mea, «amica mea, columba mea, formosa mea, et veni!» Vox Spiritus Sancti: Veni, electa mea, templum, habitaculum, sacrarium meum, et in te ponam thronum meum! Tota curia caelestis: Veni, regina nostra, veni, mater, veni, domina, quia ‹concupivit rex speciem tuam›! Virgo humilissime respondit: «Venio, ut faciam voluntatem tuam, Deus» etc. Clamaverunt omnes caelestes spiritus in iubilo: «Quae est ista, quae progreditur?» Etc. Alii poterant respondere: Haec virgo est «de radice Jesse», exspectatio patriarcharum, prae¬conium prophetarum etc. Apportabat haec «regina Saba aromata multa» in Jerusalem prius non visa. «Myrrha et gutta et casia» eva¬poraverunt a vestimentis eius. Dixerunt alter ad alterum: «Quae est ista, quae ascendit per desertum» saeculi huius, «sicut virgula fumi ex aromatibus myrrhae et thuris?» Quibus alii respondere poterant: Haec est «hortus conclusus, fons signatus» etc. Cum venisset ad primam hierarchiam, dixe¬runt: Non decet, ut nobiscum remaneas, Virgo; speciosior multo nobis es. «Specie tua et pulchritudine tua intende, prospere procede!» Habitantes in secunda hierarchia dixerunt: ‹Speciosissima forma prae filiis hominum, procede!› Et in tertia hierarchia dixerunt: Regina caeli, domina mundi, progredere «et regna» super nos! Es enim speciosior sole, super omnem dispositionem stellarum luci comparata prior inveneris etc. Cogitabat Maria humillime: O, ‹qualis est illa salutatio?› Responderunt singuli: «Propter veritatem et iustitiam» etc. «Dilexisti iustitiam» etc. Tunc pervenit ad regem, qui dixit: «Veni», dilecta mea, mater mea, «veni de Libano, veni, coronaberis». Et tunc «astitit regina a dextris», et ab omni creatura adoratur adoratione hyperdulia<e>, id est excellentissimae servitutis, quae creaturae exhiberi potest. Non tamen pervenit ad gloriam aequalem cum Christo, quae est infinita, nulli creaturae conferibilis. Unde iuxta thema hoc est «ma¬gnum signum»: Mulier gloriae in gradu excel¬lentiore ‹amicta <sole> habet sub pedibus eius lunam›, id est omnes cives in gloria viventes, quia sicut luna a sole illuminatur, ita sancti in patria a lumine gloriae. Et habet ‹coronam duodecim stellarum›, id est coronam super omnes coronas ex duodecim singularibus privilegiis acquisitam in patria; vel: Sicut ex duodecim signis stellarum et in¬fluentia genera<n>tur aurum, lapides et cetera et ceteri sancti de auro et lapidibus dicuntur habere coronas, ipsa coronata est de causa auri et lapidum, scilicet duodecim signis. Haec est illa «Esther», quae hodie ad Assue¬rum, qui beatitudo intellegitur, introducta est, «induta vestibus regalibus», habens «diadema regni in capite suo». Et haec de prima parte. PARS SECUNDA De ecclesia militante, quo modo Christo duce in arcem caelestem perducatur a) De ecclesiae militantis ascensione 49v Alio modo verba praenarrata exponuntur de ecclesia, quae est ‹mulier› per Christum, ‹solem iustitiae›, irradiata; simul et amicta est fide formata caritate et omni spirituali adornata charismate, calcans mundum mutabilem tam¬quam ‹lunam sub pedibus›, id est affectionibus suis, ‹habens in capite›, <id est> in origine, duodecim apostolos per ‹duodecim stellas› tenebroso mundo lucentes signatos. Et quoniam haec mulier habitat in castello, et est Bethania eius nomen habens Martham et Mariam sorores, ideo videndum, quo modo de valle mundi transiri possit ad Bethaniam, ut demum captis in Bethania armis bellicis in victoria acquiratur Jerusalem in monte sita. Christus, ut praedictum est, cuius «egressio fuit a summo caelo», «intravit» in Bethaniam, virginem scilicet Mariam, et clamavit de Bethania in vallem: «Regnum caelorum vim patitur». Surgite, ‹apprehendite arma et scutum et venite in adiutorium!› «Nolite diligere mundum neque ea, quae in mundo sunt!» Cavete ab operibus diaboli, qui «mendax est», et vos seducit in ignem aeternum fornacis magnae et profundi putei! ‹Vigilate, quia nescitis, quando venit hora!› Venite huc in castrum ecclesiae ad me, «et facies vestrae non confundentur». Venite «ad me, qui concupiscitis me», et divitiis adimple¬mini. Audite «verba vitae», quia «ego sum via, veritas et vita»! «Omnis caro foenum» etc. «Nolite timere eos, qui occidunt!» Etc. Estote fortes! «Venite omnes, qui onerati estis!» «Si quis sitit», etc. Hic incipiendum de mundo et mundi decep¬tionibus, de peccato et aversione a Deo, de poena infernali aeterna et acerbissima, de gloria et pulchritudine caelestis Jerusalem et de infinita illa dulcedine, amoenissima Dei, gloriosae Virginis et sanctorum societate et de mediis perveniendi ad patriam, et quod per victoriam oportet devenire. Et primum, quod est necessarium, est pur¬gare se a peccatis per aversionem a peccatis et conversionem ad Deum dolendo, quod tantum bonum, pium tuum Creatorem offendisti. Et tunc incipis ire per desertum paenitentiae versus castrum ecclesiae formando in te con¬ceptus, quot bona tibi tribuit, quem ita offen¬disti, et quot mala tu contra eum fecisti. Tunc ad confessionem ascendendo «cum fletu et lacrimis» pervenies usque ad aquam castri. Tertio satisfaciendo, et eris in fossatis, in quibus laborabis pervenire ad portam, et stabis aliquantulum in ascensu et descensu fossae: cogitando de timore Dei ex parte poenarum inferni, rimando praeterita offensionis peccata. Et Dei iustissima iudicia in animo cape! Et tunc cogita te moriturum subito, et cogita te in morte iam esse, et fac tibi mortis imaginem! Cogita, quo pervenies, cogita de extremo tremendo iudicio et de inferni poenis! Tunc ascendis fossatum castri et incipis ali¬quantulum muros per spem veniae videre. Et generari incipit amor, cum cogitas, quot bona tibi dedit Deus et quot paravit, et quod miseri¬cors Deus te vocavit, ut venires. Et quando incipis a longe illam caelestem Jerusalem videre, inflammaris plus in aggressu tuo et ascensu gloriam paradisi ruminando. Tunc cogitas ‹de beneficiis iterum Dei, quod dedit tibi contritionem et dolorem de com¬missis› et amorem, per quem possis intrare in civitatem, quia sine illa pecunia non intromit¬titur quisquam. Et ad hoc, ut crescat et purget animam tuam amor et inflammetur, vides civi¬tatem tibi paratam, et Christi vitam ruminas, eius crucem et mortem pro te, et quod semper stat vocando et exspectando te. Et tunc ante portam castri lectione, medita¬tione et oratione nutris ascensum tuum. b) De portis gradibusque ascensus Et cum sic ad primam portam plumbeam humilitatis perveneris, ante portam stant tres viri, qui te examinabunt. Et si <te> virum in¬venerint, dabit tibi quisque consilium unum, sine quibus non poteris ascendere; quae sunt ‹strenuitas, severitas et benignitas. ‘Strenuitas disponit animam ad faciendum opera bona vigilanter, confidenter et eleganter contra neglegentiam. Severitas facit eam aptam ad amorem asperitatis, paupertatis et vilitatis restringens omnem concupiscentiam. Benigni¬tas disponit ad benevolentiam, tolerantiam et internam laetitiam excludens nequitiam’›. Haec sunt tria prima arma. Cum enim praecedentibus contritionibus et paenitentia te ab omni peccato spoliasti, quasi nudus accedis ad antemurale, ubi hiis tribus armaris et vestiris, vestiendo caputio strictissimo strenui¬tatis caput tuum, vestiendo vestimento aspero cilicino corpus tuum in severitate et pedes affectus calciamentis benignitatis. Postquam ita armatus es, accede ad portam primam plumbeam, quae est humilitatis; opor¬tet, ut propriam excellentiam accedens ad castrum contemnat. Et plumbum est humilli¬mum et incorruptibile metallum, in quo mortua corpora reponuntur etc. Et haec porta habet tres gradus: Primus, quando homo se contemnit; secundus, quando alios non despicit, qui eum contemnunt; tertius gradus est, quando concupiscit, ut contemnatur. Et vocantur gradus fiduciae, quia in sola humilitate est fiducia. Et in tertio gradu dabuntur tibi arma plum¬bea usque ad genua, per quae resistas super¬biae. Accedis secundo ad secundam portam stan¬neam, quae est porta patientiae. Patientia stanno aequiparatur, quod citius fluit in igne; patientissime ductile exsistit, et sonorosa et fortiora facit metalla, quibus immiscetur, ut omnia adversa sustineant. Tres habet gradus, scilicet gradum martyrii duplicem, cum sanguine et absque, et gradum pacis; et armat super genua usque ad nates. Sequitur post hoc porta silentii et tacitur¬nitatis, et bene comparatur ferro, quod absque maximo igne non est nec ductile, fusibile vel malleabile. Et habet etiam tres gradus: ‹incipientium, proficientium et perfectorum›. Silentium, licet sit virtus ad multa, praesertim tamen ad puri¬tatem et castitatem ordinatur; quare armat femora. Sequitur quarta porta, quae est oboedien¬tiae; quae cupro rubeo comparatur. Cui bene assimilatur, quia valde fusibile et ductile et capit in se alienas tincturas faciliter. Et est auro et argento ut in aurichalco tamquam superioribus suis subiectum, sicut ‹oboedientia subicit suam voluntatem arbitrio superioris in licitis et honestis›. 50r Et est cingulus cupreus stringens arma femoralia fortiter. Et habet similiter tres gradus: ‹incipientium, proficientium et perfectorum›. Sequitur post hoc «contemptus divitiarum», et est porta aurichalcea. Aurichalcum recte «avaritiae opponitur», quia apparet pulchrum et nobile, et est tamen parvi pretii. Et omnis pulchritudo, quae est in aurichalco, ex terra, quae calamia vocatur, exsistit. Et habet haec porta gradus tres: ‹incipien¬tium, proficientium et perfectorum›. Incipien¬tes aliena non desiderant et suis contentantur; proficientes tantum necessaria servant, sed perfecti omnes divitias contemnunt et pauper¬tatem eligunt sicut religiosi. Et sicut per manus et brachia rapacitas bonorum et cordis avaritia exercetur, ita manus ornantur chirotecis aurichalceis, et etiam brachia, ut impediantur luto divitiarum in¬ordinate foedari. Non decet militem taran¬tarizare farinam; non decet luto se immiscere, qui militariter et virtuose in manibus armatur. Sequitur post hoc sexta porta argentea, quae est sobrietatis. Et est argentea et bene com¬paratur argento, quia est mundum metallum, nobile et lucidum, et non putret, et ductile, sicut et sobrietas etc. Et habet tres gradus, scilicet ‹gradum quali¬tatis, gradum quantitatis et modi›. Et ideo ponitur in hac porta intranti torques in collo suo argentea, quae collum stringit et gulam reprimit. Post hoc sequitur ultima, aurea porta, quae est porta castitatis. Et bene comparatur auro, quod cum maxima difficultate ex terra extra¬hitur. Et est pulcherrimum, clarum, incor¬ruptibile et nobile et mundissimum. Sic castitas ex terra nostra propter concupiscentiam in carne habitantem difficulter extrahitur, et cum extracta fuerit, numquam maculatur et semper remanet pulchrum et nobile etc. Et habet tres gradus; primus scilicet est ‹abstinentia a copula carnali cum proposito ita manendi et ab omnibus illicitis motibus consensum negandi; secundus gradus: mace¬ratio carnis, ut spiritui subiugetur; tertius gradus: castigatio carnis, ut non sentiantur concupiscentiae.› Et tunc coronatur corona auri rotunda, parva et polita in signum victoriae. Et cum ita armatus fueris, accedis ad quat¬tuor gradus palatii, qui sunt quattuor virtutes cardinales. Primus gradus est prudentiae, quae cuncta praesentia, praeterita et futura bona et mala rimatur, bona eligendo, mala spernendo; ideo armat arcu, ut a longe se defendat. Secundus gradus est temperantiae, «quae in nullo legem moderationis excedit», et dat clipeum, vulgariter “buckler”, ad resistendum iaculis concupiscentiae mundi et carnis et diaboli. Tertius gradus est fortitudinis, et armat chalybe lacertos. Sicut illa pars recipit super se imperterrite ictus adversarii, sic fortitudo omnia adversa fortiter tolerat et solum turpia timet. Quartus gradus est iustitiae, et illa cingit gladium super femur ‹ad reddendum unicuique suum›. Et recte iustitia gladium cingit, quia per gladium ipsa significatur. ‹De ore sedentis in throno procedit gladius› etc. «Accingere gladio!» etc. Gladius defendit iuste et per¬cutit iuste. Recipit in se ictus fortitudinis, tuetur temperanter et defendit in gyro pruden¬ter. Et in iustitia cunctae sunt virtutes, ut est manifestum. Quilibet gradus est ex triplici genere lapidum pretiosorum: marmore, iaspide et topazio, quia <virtus> aut politica aut purgatoria aut purgati animi; ‹politicae <dicuntur virtutes>, in quantum regunt vitam humanam; purgato¬riae, in quantum vincunt vitia; purgati animi, in quantum victis vitiis possessor virtutum quiescit›. Cum itaque ita ascenderis, <accedis> ad palatium ornatum, quod perseverantia nun¬cupatur. Et hoc palatium sive platea ‹supra septem columnas› est erectum, quae sunt septem dona divini Spiritus ecclesiam regentis contra septem mortalia peccata. Est columna ‹timoris Domini contra superbiam, pietatis contra invidiam, scientiae contra iram, quia ira est quaedam insania, fortitudinis <contra> acediam, consilii <contra> avaritiam, intellec¬tus <contra> gulam, sapientiae <contra> luxuriam›. Et hae septem columnae in hoc palatio sunt «septem» boni «spiritus», qui regunt ecclesiam militantem, et alii mali spiritus regunt «eccle¬siam malignantium». Et tunc intras inter vexilla septem super columnas superius erecta, quae sunt ‹secundum distinctionem <graduum> septem beatitudines. Et quia secundum essentiam sunt octo›, ideo in medio est octavum vexillum crucis, ad quod accedis. Primum vexillum est nigrum, et est ‹pau¬pertas spiritus› contra concupiscentiam, et est mortificatio spiritus etc. Secundum est azuri¬num, et est mititatis et mansuetudinis. Tertium vexillum est croceum, et est luctus. Quartum est birrittinum, <vulgariter> “gra”, est esuries. Quintum est viridis coloris, et est misericordia. Sextum est album, et est cordis munditia. Septimum est rubei coloris, et est pacis. Crux in medio, sanguinei coloris, est perpessio ‹per¬secutionis propter iustitiam›. Hiis omnibus vexillis attingitur caelestis patria in monte posita. c) De introitu in Jerusalem caelestem Et duodecim tribus Israel duodecim habent duces. Et habet haec sancta congregatio ponti¬ficem maximum in medio cum vexillo crucis et duodecim apostolos cum tubis sonantibus verbum Dei. Et congregat se haec dioecesis cum Eucha¬rio, Valerio, Materno, cum Paulino, Maximino et aliis pastoribus sub vexillo crucis. Et incipit totus exercitus se movere versus montem Sion. Et quia adhuc non sunt plene armati, dat in ponte primo pontifex accedenti¬bus scutum, et est «scutum fidei» et comparatur ponti, quia per fidem acceditur ad profundissi¬ma et abdita, sicut per pontem aqua periculosa transitur. Et in secundo ponte, quando iam incipit oculariter patria illa supercaelestis splendorem emittere, imponit pontifex unicuique «galeam» contra desperationem, ut se victorem speret. Et quando iam incipit propius ad montem et viam ascendendi accedere, armat plata acce¬dentes, sine qua non poterant quovis modo tuti esse; et est «lorica» sive plata caritatis exterius chalybeia, quia «caritas omnia suffert», interius autem «ferrea», ut sit tenacissima. Vera caritas propter amatum cuncta suffert et ei indesinenter adhaeret vinculo fortissimo. 50v In hac via caritatis ascendit vexillifer altis¬sime; et sequitur eum mater eius, «mater misericordiae», et cuncti sancti spiritus; et penetrat astra usque ad civitatem. Et in castris angeli custodes clamant: «Quis iste, qui venit de Edom, tinctis vestibus de Bosra?» Qui dicit: «Ego sum via, veritas et vita», et sum hostia viva, qui me ipsum Patri meo obtuli et redemi hos captivos, fratres meos exsules. «Aperite portas», ut ibi sit minister, ubi et Pater! Et confestim sunt aperta ostia civitatis Jerusalem. Et omnis caelestis exercitus clamabit: «Advenisti, desiderabilis», lux et salus; «Sanc¬tus, sanctus, sanctus»! Et unus ad alium: O, quam pulchra ista congregatio! Ecce, centum ⌈viginti⌉ quattuor milia duodecim tribuum! Ecce, infinitos «in sanguine agni signatos»! Et cuncti intrabunt cum potentia, et vox Patris audietur: ‹Venite, benedicti, recipite mansiones ab initio vobis paratas!› Et quisque ascendet, quantum fervidus et levis ex igne caritatis fuerit. Et recipiet in saturitate desiderii «locum habitationis gloriae», ubi iuxta sitim et esuriem inflammatae caritatis, visionis et frui¬tionis vitae immortalis pascitur et vivet in aeternum. Ad quam beatissimam gloriam per victoriam nos perducat vexillifer, Pontifex maximus, in saecula saeculorum benedictus. ADDITIO ‖49r lin.49-61 In mundana valle habet «princeps mundi» templum suum, in quo sunt documenta et simulacra diabolica et doctrinae perversae, ubi exercetur officium diabolicum, missa diabolica cum tabulis, taxillis, blasphemiis, deceptioni¬bus, vulgariter “velen”. Et ibi, quo modo in omni statu sunt deceptiones etc. Et cape ad manus equum pictum, in quo sedet papa, quem ducit imperator, ubi sunt omnes status hunc equum curantes: omnia officia, omnes mercatores, clerici, quaestionarii, cives, mulieres etc. Et habet <templum diaboli> septem portas in circuitu septem vitiorum capitalium. Et altior porta et communior est porta superbiae multipliciter ornata secundum multiplices spe¬cies superbiae et vanae gloriae. Et habet quat¬tuor postes propter quattuor species superbiae, et duodecim gradus propter duodecim gradus eius. Alia porta versus meridiem magna est ava¬ritiae multipliciter ornata propter multas eius filias habens idolum in capite, quia comparatur idolatriae. Tertia maior porta est luxuriae versus oriens multipliciter ornata, habens septem postes propter septem filias et septem gradus, quibus ascenditur ad luxuriam. Inter portam superbiae, quae est in septen¬trione, et portam avaritiae est porta in occasu, aliquantulum etiam magna, quae invidiae est; et est minor porta superbiae et tamen ad instar eius facta, quia eius filia. Ex alia parte superbiae versus luxuriae portam est porta irae. Post hoc est porta gulae, circa portam luxuriae propinquissime. Et circa portam avaritiae est porta acediae. Per has portas mundus intrat ad servitium diaboli.‖