SERMO VII Remittuntur ei peccata multa 69r «Remittuntur ei peccata multa, quoniam dilexit multum». De Maria peccatrice, quae multis peccatorum sordibus et tenebris circumvoluta facta est Sancti Spiritus receptaculum purissimum et ad caelorum gaudia gloriosissimo triumpho hodie provecta est, «quia dilexit multum» etc. «Caritas» enim «operit multitudinem peccato¬rum» (I Petri 4). Publica «peccatrix», ut Lucas dicit, ob nimietatem peccatorum, quae a superbo phari¬saeo contempta est, ad Christi gratiam sumitur, «quia dilexit» etc. Mulier, a qua secundum Marcum ‹septem daemonia Christus eiecit› – hoc est secundum Gregorium in homilia ‹universa peccatorum genera› –, reconciliata est Deo, «quia dilexit». Unde Christus verus Samaritanus vulneratam Mariam vino et oleo lavit et sanitati restituit. 16 Ezechielis: «Vidi te conculcari in sanguine tuo et dixi tibi, cum esses in sanguine tuo: Vive!»; et post pauca: «Et expandi amictum meum super te et operui ignominiam tuam». «Et lavi te aqua et emundavi sanguinem tuum ex te et unxi te oleo et vestivi te discoloribus» etc. ‖Maria Magdalena «peccatrix»: Primo de peccato et eius effectu. «Dilexit»: Secundo de dilectione. ‹Dimissa sunt ei peccata›: Ibi de gratia remissionis.‖ Breviter de tribus: de peccato, de dilectione et dimissione. PARS PRIMA De peccato, in primis de luxuria a) Quid sit peccatum et de eius effectibus ‖‹Secundum Ambrosium ‘peccatum est praevaricatio legis divinae et caelestium inob¬oedientia mandatorum’. Secundum Augusti¬num ‘est spreto incommutabili bono mutabili adhaerere’. “Peccatum est voluntas retinendi vel consequendi, quod iustitia vetat”, secun¬dum Augustinum›.‖ ‹Peccatum secundum Augustinum 22 Con¬tra Faustum “est factum vel dictum vel con¬cupitum contra legem aeternam”›, id est commissio vel omissio facti, dicti etc. Et in se ‹“peccatum nihil est”. Nam quoad actum peccata transeunt, et quoad effectum remanent›. Sunt autem multi effectus peccatorum, de quibus ad praesens parum et conclusive aliqua tangantur. ‹Displicet valde Deo in tantum, quod omnia opera sua, scilicet creaturas et homines, propter peccatum paene omnes diluvio suffocavit (Gen. 7); habet et, quidquid peccatum tangit, odio, non sicut homines vasa tenendo et vinum corruptum effundendo etc., sed et vasa peccati, scilicet rationalem animam, suam imaginem, in infernum cum peccato proiecit. Sapientiae ⌈9⌉: “Odio est Deo impius et impietas eius”. In tantum Deus odit peccatum, quod propter ipsum Unigenitum innocentem morti dedit. Primo Deus peccatum proiecit de caelo et, quia remansit in mundo, descendit, ut fugaret. ⌈Matthaei 8⌉: “Proiciet in profundum maris omnia peccata nostra”. Peccatum diabolo placet. Non enim aliud diligit, non aurum nec argentum, sed dicit (Gen. 14): “Da mihi animas, cetera tollat”. Semper ad hoc laborat. Job 1: “Circuivi ter¬ram” etc. Est diabolus insatiabilis de peccato. “Circuit ut leo rugiens quaerens, quem devo¬ret” (I Petri 5). Job 40: “Absorbebit fluvium et non mirabitur et habet fiduciam, quod in¬fluat Jordanis in os eius”› etc. ‹Est peccatum infirmitas, qua mundus dissi¬patur. Est tertiana febris propter triplicem concupiscentiam. I Johannis ⌈1⌉: “Omne, quod in mundo est” etc. Est quartana, quia cordis, oris, operis et consuetudinis. “Revertere, revertere, Sulami¬tis, revertere, revertere!” Ecce, quater dicitur “revertere!” Est cottidiana febris propter superbiam, quae omni peccato inest. Est peccatum sicut putredo in pomo, quia putredo aufert colorem, valorem et saporem et odorem. Sic peccatum aufert decorem vitae, odorem famae, valorem gratiae, saporem gloriae. Est sicut vulnus in corpore, quod cum est recens, se tangi et premi permittit, post triduum difficulter. Sic in peccatoribus etc. Et sunt tres dies, scilicet perpetratio, consuetudo, obstina¬tio: tunc se tangi non permittit. Proverbiorum ⌈1⌉: “Peccator cum in profundum peccatorum venerit, contemnit”. Isaiae 30. “Excaecavit eos malitia eorum”. Unde “odio etiam habue¬runt corripientem in porta”. Est falsitati simile, quae est in panno. Sicut mercator caput ostendit, ita diabolus delecta¬tionem tantum, non finem. Est simile ludo deceptorum, qui lucrari permittunt in principio et postea capiunt totum, etc. Est sicut rete, in quo piscis se irretiat tanto plus, quanto se plus movet etc. Est simile vinculo, quo ‘bos ducitur ad victimam’, et falco ad perticam, et simia ad truncum etc. Proverbiorum 7: ‘Ignorat, quod ad vincula stultus trahitur’› etc. Duo sunt effectus peccati: macula et reatus. Macula privatio est pulchritudinis in anima ratione illiciti actus. Sicut corpus maculatur ex contagione immundi, ita anima ex affectione prohibiti. Tunc perdit nitorem divini luminis et decorem gratiae. Et Deus est vita et mundi¬tia animae, quae sic tunc elongata cadit a Deo. Et est talis macula mortale peccatum avertens a Deo privans caritate et gratia gratum faciente. Veniale non nisi leviter maculat, et non ita immutat et deturpat penitus; sic actum et fervorem caritatis tollit, sed non habitum etc. ‹Reatus dicitur obligatio ad poenam›. Et solent hii effectus culpa et poena vocari. Et secundum Thomam, qui peccat uno modo «contra aequalitatem amicitiae, in quan¬tum affectum debitum non impendit», peccat in Deum, et hoc vel diligendo creaturam plus quam Deum, sicut in mortalibus peccatis con¬tingit, vel citra Deum, inordinate tamen, ut in venialibus; alio modo «contra aequalitatem iustitiae, in quantum rem» Deo «debitam», ho¬norem scilicet, reverentiam et servitium, sibi «subtrahit» vel non impendit. Ratione primi contrahitur ex deordinatione voluntatis culpa et macula, et perditur caritas quoad mortalia vel fervor caritatis quoad venialia. Ratione secundi efficitur dignus poena aeterna propter mortalia, temporali propter venialia, et hoc, ‹ut ab eo per poenam subtrahatur, quod iniuste Deo subtraxit per inoboedientiam›. ‹Delectatio in creatura citra Deum est veniale peccatum, si est plus debito; sed debita est sine peccato ut naturalis, sicut oculus in videre viride, gustus in dulci. Et aliquando delectatio in creatura est meritoria, quando in Deum refertur. Psalmista: “Delectasti me, Domine, in factura tua”› etc. Praepositio creaturae creatori mortale est propter aversionem et contemptum, et propter obligationem culpae surgit mors animae, quia eius opera mortua sunt. Augustinus: Sicut omnia medicamenta non sanant vulnus nisi ferro prius extracto, ita beneficia non prosunt, nisi peccatum relin¬quatur; ita nec ieiunare nec orare, nisi ab ini¬quitate revocato prosunt, etc. ‹Quattuor modis perpetratur peccatum in corde: suggestione, delectatione, consensu et defensionis audacia. Primum per diabolum, secundum per carnem, tertium per spiritum, quartum elatione. Eisdem modis opere consumatur: Primo latenter agitur, postmodum ante oculos homi¬num reatus aperitur, sequitur deinde consue¬tudo, ultimo sequitur obstinatio vel falsa spes›. «Totiens ex diabolo» secundum Hierony¬mum «nascimur, quotiens mortaliter pecca¬mus». Hugo: In illis mentibus diabolus pulsat, quae intus a calore divini amoris frigidae, foris nunc influxa carnalium voluptatum delecta¬tione gaudent; et quae proinde amaritudo secutura est, non praevident, etc. «Serpens suasit, Eva delectata est, Adam consentit» etc. Consuetudo tot vinculis ligavit peccatum, quotiens iterata est; ideo difficillime tollitur. Unde Dominus puellam in domo, Lazarum in sepulcro resuscitavit. In domo mortuus iacet: Peccatum in primo gradu, latenter scilicet eportatur, secundo post sepelitur consuetudine. Et quando tunc adulantium linguae eundem excipiunt, difficillime revocatur. Quod nota, quia difficile tollitur peccatum, quod linguis pravorum nutritur. Vigilandum est, ut oculus primo custodiatur: a visu cogitatio oritur illicita, et per consequens peccatum. Quod nota! Ordo enim talis est: Ex visu cogitatio, ex cogitatione delectatio, ex delectatione con¬sensus, ex consensu perversum opus; post sequitur mala consuetudo, quam sequitur necessitas, quam obstinatio, quam desperatio, quam aeterna damnatio. b) De luxuria: quibus comparetur et de eius speciebus ‹Luxuria est peccatum mortale contra praeceptum: “Non moechaberis!” Concupis¬centia luxuriae distinguitur septem modis: Primo modo, quando consistit in primo motu tantum; et est veniale. Secundo sequitur consensus in delectatione, licet in opus non velit procedere; sic est mortale. Tertio con¬sentit in opus, si occurreret, et est etiam mortale. Quartus <modus>, cum concupis¬centia non solum tenetur in corde, sed pascitur in visu; mortale, quia “qui viderit mulierem” etc. Tunc enim consentit plene libidini, quia si quis videret mulierem ut rem pulchram, non esset peccatum; igitur additur “ad concupis¬cendum”. Quintus modus est in stultiloquio, ut cum quis mulierem procatur vel habet cum ea familiaria colloquia; mortale. Sextus, turpi¬tudo ut in osculis, amplexibus et tactibus lascivis; est mortale, et tanto maius quanto libido magis per talia accenditur propter nimiam approximationem ad ignem. Ita tangere sine libidine mulierem non est malum, sed cum libidine est mortale. Septimus modus, cum opus sequitur, est mortale, nisi excuset matri¬monium›. Primi motus sensualitatis non cadunt sub peccato, sed retentio receptorum in delecta¬tione morosa absque consensu veniale, sed consensus mortalis est, etc. 69v <Luxuria> ‹comparatur gehennae, quia ibi est ignis, scilicet concupiscentiae, est vermis, scilicet remorsus conscientiae, est sulphur foetens infamiae. Comparatur fatuo mercatori, qui pro re pretiosa capit vile – Proverbiorum 6: ‘Pretium scorti vix unius denarii’ –, quam Christus care emit, leviter vendit diabolo; et ad iudicium ve¬niet pauperrimus luxuriosus, quia hic destruxit omnia: Deum, sanctos, animam, famam, sub¬stantiam, gloriam et gratiam. Comparatur corvo, qui cadaveribus adhaesit, et fatuo bellatori, qui non cavet mulieres, quae sunt arma diaboli. Luxuria sagenae omnes pisces capienti com¬paratur, quia totum mundum involvit. Diaboli hamus est. Habacuc ⌈2⌉: “Totum in hamo ⌈suo levavit⌉”. Comparatur igni graeco, comparatur equo, qui sine freno et calcaribus non regitur; com¬paratur ⌈nautae⌉, quae non regitur in fluctibus. Comparatur luto etc. Ducit ad maximam paupertatem. Compa¬ratur filio prodigo. Deicit in servitutem, facit viliorem hominis partem dominari, facit homi¬nem ad Dei imaginem creatum similem brutis. Infatuat ut in Salomone, III Regum ⌈6⌉: “⌈Damnatum⌉ est cor eius propter mulieres”. Occidit morte culpae, infamiae et gehennae. Ecclesiastes 7: “Inveni amariorem morte mulierem”›, etc. ‹Anxietas huic peccato inest. Saepe vigilia quinquennalis praecedit festum unius horae. Est res vilissima: Puella permittens se cor¬rumpi credens rem mirandam, ita comparens vilem se interimere voluit. Erubescentia ei inest. Job ⌈23⌉: “Oculus adulteri observat caliginem”. Foetor. Exemplum de angelo etc. Diabolus binos lucratur homines in hoc peccato› etc. c) De peccati mortalis poenis aeternis Peccatum mortale efficit animae mortem. Et ‹primo est notanda poenae infernalis acerbitas, secundo diversitas, tertio diuturni¬tas, quarto poenarum universitas etc. Poenae reproborum erunt acerbissimae, quia gravissima mundi poena minor est poena pur¬gatorii secundum Augustinum. In signum huius acerbitatis dicit Salvator ‘ibi esse fletum et dentium stridorem’. Hic descende ad acerbitatem poenarum per comparationes. Sunt enim novem poenae in Scripturis: “Ignis”, qui ardebit carnem, “vermis”, qui mentem, et “foetor” (“Ignis, sulphur, spiritus” etc.); “frigus” nimium intercise, “fames” et paupertas maxima, quia neque gutta aquae ad bibendum est ibi (De divite epulone Luc. 16), carentia divinae visionis, illud est maximum. Item poena magna est ex parte “tortoris”; item “horror”, quia ibi “nullus ordo, sed sempiternus horror”; item “tenebra”. Mat¬thaei 22: “Ligatis manibus” etc. Gregorius: ‘Habet ille ignis concremationem et non lucem’. <Item “dolor”>. Gregorius IX Mora¬lium: “Horrendum erit reprobis: ibi dolor cum ⌈fortitudine⌉, flamma cum obscuritate, mors sine morte, finis sine fine, defectus sine defectu, quia et mors vivit, et finis semper incipit, et defectus deficere nescit”, etc. Ratio est: Cum diabolus et peccator in culpa consentiant, iustum est, ut creaturae in repro¬borum carcere et poena conveniant. Dolor ex quattuor causatur: quia bona tempo¬ralia huius mundi amiserunt, secundo tempus perdiderunt et libenter darent totum mundum pro uno momento temporis ad paenitendum, tertio quia visionem et gloriam aeternam per¬diderunt – Chrysostomus: Omnes gehennae cruciatus sunt carentia visionis Dei –, quarto quia inferni vilitatem acquisiverunt, qui est locus tenebrosus et penuriosus; ibi continuus fumus et foetor, horribilis daemonum aspectus. Item tertio est ibi diuturnitas et sempiternitas poenarum; est enim maxima et aeterna poena. Est <quarto> ibi poenarum universitas, quia post iudicium corpus et anima et omnia mem¬bra patiuntur. Et semper remanent illae poenae inutiles et infructuosae, quia si unus damnatus tantum de lacrimis emitteret, quantum de aqua est in mari, nihil proficeret›. Sciendum, quod quattuor sunt loca, ad quae animae post mortem immediate evolant: Locus scilicet puerorum non baptizatorum, ubi non est poena sensus, alius est infernus, alius purgatorium, alius regnum caelorum. In quibus locis animae secundum meritum vel demeritum recipiuntur, et haec loca sunt spiritualibus substantiis congrua. Augusti¬nus: Quotiens aliquis capitalia crimina non admittit, sed minuta perpetrat, veniet ad gloriam prius per iustitiam aut hic aut ibi in igne ⌈purgatis⌉ aut eleemosynis et ieiuniis intervenientibus. Venialia secundum eundem: «Quotiens aliquis in cibo et potu plus accipit, quam necesse sit», quotiens flagello Dei impatiens fuerit, «quotiens plus loquitur quam oportet, plus tacet quam expedit», quotiens malas cogitationes sine consensu admisit, quotiens in divino officio neglegens fuerit, quotiens terrena dilexerit citra Deum: ‹Haec et similia ad minuta peccata pertinere dubium non est. Ex quibus, licet anima non damnetur, quasi tamen pustulis et horrida scabie defor¬matur, ut ad amplexus Dei in caelo nullatenus admittatur› etc. Sunt tamen graduationes tam in gloria quam in poena. Sanctus Thomas: «Quamvis ani¬mabus post mortem non assignentur aliqua corpora, quorum sint formae et determinati motores, determinantur tamen eis quaedam corporalia loca per congruentiam quandam secundum dignitates earum, in quibus sint quasi in loco eo modo, quo incorporalia in loco esse possunt, secundum quod magis vel minus accedunt ad primam substantiam, cui locus superior per congruentiam deputatur, scilicet Deum, cuius sedem caelum Scriptura esse denuntiat». ‹Ideo animas Deo fruentes ibi esse dicimus, alias loco contrario› etc. De gradibus nota exemplum in arbore con¬sanguinitatis ponendo stipitem hominem, qui per demerita secundum gradus descendit et per merita secundum gradus ascendit. Augustinus: Quantum distat ignis mate¬rialis ab igne picto, tantum infernalis a mate¬riali; cuius tanta est violentia, quod omnes mundi aquae eum in modico non refrigerarent. Hugo: ‹Nutrimento iste ignis, ut semper ardeat, non eget, ubi omnis spei salutis ablatio›. Thomas: Ubicumque electi sunt, in laetitia et gloria sunt; ubicumque damnati, in igne et poena, etc. Ignis corporalis cremabile in anima cremat aut consumptive, quia scoria vel crema¬bile consumptibile in purgatorio, aut tota anima inconsumptibiliter infecta [et] semper crematur in inferno. d) De virginitate, viduitate remediisque contra luxuriam ‹Stuprum est virginum defloratio. Quantum est peccatum, ex hoc cognoscitur, quia occasio omnium fornicationum sequentium, sicut qui prius rumpit saepem vel clausuram, est dam¬norum sequentium causa. Exempla›. «Supergreditur virginitas condicionem hu¬manae naturae, per quam homines angelis assimilantur. Angeli sine carne vivunt, virgi¬nitas in carne triumphat». Habet enim ‹‘virgo cogitare’ (I Ad Cor. 7), ‘quae Domini sunt’, ut sanctitate interiore et exteriore sit sine macula, cogitare in divinis, abdicare mundana, sedulitate studiosa, habens oleum caelestis gratiae. Et sic fit virgo sapiens obvians sponso. Non est in praecepto. Secundum Hierony¬mum Ad Eustochium “maioris mercedis est, quod non cogitur, sed offertur. Durissimum erat contra naturam cogere angelorumque vitam extorquere ab hominibus”. “Filius Dei ingressus in mundum novam familiam insti¬tuit, ut qui ab angelis adorabatur in caelis, haberet angelos”, scilicet virgines, “in terris”. “Sit sermo virginis prudens, modestus, rarus, plenus pudore”. <Virgo sit> quieta, honesta in societate – mala societas multa mala facit –, utili orationi et operi intenta – otia dant vitia –, abstinens a gula etc. Cavete, virgines! ‘Deus, qui omnia potest, virginem corruptam non resuscitat’. Hunc thesaurum custodite, qui est omni thesauro mundi maior! Custodite, ne discurra¬tis, quia si ‘thesaurum publice defertis, deprae¬dari vultis’. Ambrosius De virginibus de illa sancta virgine, quae fuit Antiochiae et ducta ad lupanar: Ut columba inter accipitres oravit› etc. (Vide in Guallensi, Communiloquii partis 3 dist. 6); ‹de milite, qui eam liberavit mutato habitu et condemnatus ad mortem per eam liberatus etc. Exemplum de sancta Brigitta, quae ‘rogavit, ut deformitas in ea generaretur’, et de puella ex Libro Paradisus, quae potius voluit minutatim scindi quam consentire; de alia, quae se per decennium inclusit, ne vide¬retur, etc. De puella pulchra, quae se inclusit, ne seduceretur quisquam in eius pulchritudine, apud quam latuit Athanasius›. ‹Quam magnum sit hoc peccatum in religio¬sis virginibus, patet, quia fornicatio, adulterium, stuprum et incestus: adulterium, quia sponsa Christi; incestus, quia cum uxore Patris› etc. Caveant virgines ‹ab otio, ab indiscreta sumptione cibi et potus, a colloquiis et discur¬su, a vetulis, quae saepe in hoc peiores sunt diabolo, quia quod ipse nequit facere, ipsa modis suis perficit›. ‹Exemplum de muliere, quam conduxit maritus, et ipsa cecidit in lutum etc. Est similis haec vetula serpenti venenoso. Ideo maledictae sunt ut serpentes, et merito vitari, quia sunt mittentes luxuriae ignem, etc. Christus passus est, ut animas lucraretur. Vetula duas diabolo tradit›, etc. ‹‘Lege Saxonum cavebatur, quod virgo, quae se passa fuit deflorari, in paterna domo sepeliretur et suspenderetur violator super eam’. Sic virgines vestales vive sepeliebantur, si passae fuerunt se corrumpi›. ‹Viduas multum commendat Hieronymus, quae uno contentantur. Exemplificat de multis. De Catonis filia, quae maritum lugebat: Inter¬rogata, quis ultimus lugendi dies, dixit: Ultimus vitae. De ⌈alia⌉, quae dixit, cum sibi persuaderetur, ut duceret secundo: Si bonum invenirem...; ante habui, quem numquam perdam; si malum, dolerem. De Porcia et Marcella etc. et Valeria. Multum Hieronymus viduitatem com¬mendat enumerans multas molestias secundi matrimonii in epistula De viduitate, ubi de hoc: “Vidua, quae non vult continere, potius maritum quam diabolum capiat!” Caveat vidua a mala societate, ab histrionibus, cantu, conviviis etc.; concordent vestes et vita viduitati› etc. Coniugatae caveant ab adulterio, ‹quia est contra sacramentum Dei, Deum, ius naturae. ‘Quod tibi non vis fieri’. Morte punitur lege divina et humana, sequitur exhereditatio filiorum. Ex hoc et incestus›. Exemplum de fratre et sorore, quae se ita copularunt et ardentissime dilexerunt. ‹“Libidinosa mens inhonesta ardentius prosequitur, dulcius re¬putat”, quod Deo contumeliosius est› etc. 70r ‹Remedia contra luxuriam sunt fugere occasionalia, puta aspectum mulieris. David vidit lavantem et concupivit, etc. “Domina” Pharaonis “iniecit oculos in Joseph” (Gen. ⌈29⌉). A planta pedis usque ad caput mulieris non est locus, quin sit plenus laqueis. Salomon. “Propter speciem mulieris multi perierunt”. Est gladius igneus ex omni parte sagittas mittens. Oculi sunt praedones animae multum velo¬ces›. Quare mulieres in Arabia velatae in facie etc. ‹Ligandi et incippandi sunt “oculi sicut raptores” etc. Et sunt sagittarii a longe sagit¬tantes oculi. Sunt oculi portae castri: Qui habet portas, habet castrum›. Ideo, si tu, mater, vis scire, per quem capta sit filia tua, vide, ubi est oculus filiae, quia «ubi oculus, ibi amor» etc. ‹Secundo <abstinendum> a colloquio mu¬lierum. Ecclesiastici 9: “Colloquium illius quasi ignis exardescit”. Comparatur gladio bis acuto. Valde fugiendus est tactus. Gregorius in Dialogo de sacerdote, qui in mortis puncto constitutus habens concubinam, quae eum tetigit aliis astantibus ignorantibus, an viveret, dixit: Recede, mulier, quia vivit igniculus! Tolle paleam! Timendus est auditus cantionum et verbo¬rum lascivorum. “Corrumpunt bonos mores colloquia prava”. Chorea vitanda est, quia multae animae ibi ex visu et tactu emolliuntur et capiuntur› etc. ‹Et quia luxuria est ignis, <qui exstinguitur> vel per lignorum abstractionem vel frigidae aquae infusionem vel ollae ab igne elongatio¬nem, ingeras tibi poenas et tribulationes, cum temptaveris cogitatu et opere, sicut ille, qui combussit digitos. Subtrahe tibi cibum et potum! Fugiendo pugnandum est contra hoc vitium. Ignis enim stipulam approximatam comburit. Est vitium immundum, ideo coinquinat ad minus. Melius est circa periculum non esse, etc. “Qui tetigerit picem, coinquinabitur ab ea” (Eccli. 13)›. ‹Tria solent decipere: sanctitas mulierum, propria fiducia et consanguinitas. ‘Feminam, quam videris bene conversantem, mente dilige, non corporali frequentia!’ ‘Hospitiolum tuum numquam etc., quia non es David sanctior, nec Salomone sapientior’, nec Samsone fortior. “Ferreas mentes libido domat”, quia in igne etiam ferrum liquescit. Consanguineas fuge! Thamar a fratre corrupta. Cave, “ne sit solus cum sola!” Ideo uxor Pharaonis sola cum Joseph temptata etc. Valet oratio et virtuosa operatio, studium. ‘Si litterarum scientiam amabis, carnis vitia non amabis’. Valet eleemosyna et mortis medi¬tatio›. NOTA De peccato 72v lin.1-30 Rationalis creatura creata est, ut summum bonum intellegeret, intellegendo amaret, aman¬do possideret, possidendo frueretur. Quando autem ‹voluntas recedit a primo principio, in quantum ipsa voluntas nata est agi ab ipso, secundum ipsum et propter ipsum, tunc quia omne peccatum est inordinatio mentis, circa quam ordinationem nata sunt esse virtus et vitium, tunc peccatum actuale est inordinatio. Aut [quia] talis inordinatio exterminat ordinem iustitiae, et dicitur mortale, quia separat a Deo, per quem vivificatur anima iusta; aut ordinem iustitiae non pervertit, sed perturbat, et est veniale. De quo cito venia potest adipisci, quia nec propter hoc peccatum gratia perditur nec Dei inimicitia incurritur. Ordo autem iustitiae est, ut bonum incom¬mutabile praeferatur commutabili, honestum bonum praeferatur utili, Dei voluntas praefe¬ratur nostrae, et rationis iudicium praesit sen¬sualitati. Et quoniam lex Dei istum ordinem praecipit et vetat oppositum, ideo contra haec faciens peccat mortaliter, quoniam mortale secundum Ambrosium est “praevaricatio legis divinae et caelestium inoboedientia mandatorum”. Et contra legem divinam oritur peccatum com¬missionis aut omissionis. Si autem bonum commutabile plus debito diligitur, sed incommutabili non praefertur, et sic de aliis, non tamen est directe hoc contra legem, sed praeter legem, ideo veniale. Sen¬sualitas rationi rectae non praefertur, nisi ratio ei assentiat. Ideo mortale citra assensum rationis non committitur, sed tamen ex in¬ordinata motione sensualitatis peccatum oritur, et est veniale, quia aliquo modo laedit ordinem iustitiae. Propter enim repugnantiam sensuali¬tatis et rationis ex peccato originali propter primos motus necesse habemus committere aliquod peccatum veniale. Non enim possunt caveri, licet particulariter possint omnes illi motus caveri, quia sic sunt peccata, quod etiam sunt poena peccati. Ideo hoc ipso digna sunt venia. Ratio consentire hiis motibus non compelli¬tur. Si autem consensus et opus sequuntur, tunc quia consensus venit usque ad virum, id est supremam rationis partem, tunc est peccatum consummatum. Sed si est solum consensus in delectatione et non in opere, tunc permanet in inferiori parte rationis, et mulier peccat. Ideo, si ratio in delectatione sensuali iudicio sensitivo oboedit, tunc mulier oboedit serpenti, et est peccatum mortale minus grave. Non solum tamen hoc peccatum imputatur mulieri, id est inferiori parti rationis, sed etiam superiori, viro, quia prohibere debuit, ne mulier oboediret serpenti. Et sic secundum Augustinum XI De trinitate in omni peccato mortali fit ali¬qualis imitatio primi peccati› etc. ‹Deordinatio, quae est in peccato mortali, tenet rationem perpetuitatis. Ideo poena pec¬cato correspondens habet carentiam finis, ut sicut homo a vita perpetua peccando recessit et hoc peccatum propter inpaenitentiam per¬petuo apud peccatorem remanet, ita et per¬petua mors. Et sicut homo in suo perpetuo finem non apposuit peccato, ita Deus in suo perpetuo finem non apponit poenae. Et sicut contra infinitum peccavit, punitur infinite. Et quia non potest intensive infinite puniri propter suam incapacitatem, ideo punitur in¬finite duratione. Et sicut voluntas eius, qui in mortali decessit, semper post mortem malo adhaeret sine susceptione paenitentiae, ita semper <Deus> punit sine mutatione senten¬tiae requirente hoc perpetuitate deordinationis in damnatis. In peccato mortali est delectatio cum con¬temptu; ideo locus puniendi est in opposito loco gloriae, scilicet in inferno, ubi a corporali igne punitur. Horret ex divina immissione homo diabolum, cui tunc sensualiter alligatur; etiam poenam etc. Aliter et aliter iuxta delicti qualitatem iudex eos damnat, sicut ab eodem igne aliter uritur palea, aliter lignum. Et quia peccatum semper in aequalitate sua manet, ideo et poena aequalis et immutabilis. Ex aversione a Deo punitur carentia visionis, ex conversione ad creaturam poena incendii materialis, ex pugna voluntatis et rationis poena ⌈universi⌉›. Etc. PARS SECUNDA De gratia iustificationis per modum dialogi 70r lin.18 Cur, Maria, ingressa ad terram te secus pedes Domini prosternis plorans? Respondit: Quia gratiam quaero, etc. ‹Ad vivificandum impium quattuor requi¬runtur: infusio gratiae, expulsio culpae, contri¬tio et motus liberi arbitrii. Expellitur culpa Dei dono, non tamen sine libero arbitrio. Per gratiam gratis datam revocatur liberum arbi¬trium a malo et excitatur ad bonum. Si con¬sentit et cooperatur gratiae, influitur faciens gratum gratia› etc. ‹Peccatum non est a Deo creatum, et nihil ita Deo contrarium: Quia nos a Deo avertit deformando liberum arbitrium, perimit donum gratuitum, obligat ad supplicium aeternum. Deformatio imaginis et peremptio gratiae est annihilatio in esse mortis. Et cum offensa Dei sit tanta sicut Deus, qui est infinitus, ideo a se non resurgit, nisi recreetur in vita gratuita et relaxetur offensa. Solus ergo, qui est principium creativum, est et recreativum, scilicet Verbum Patris. Ita tamen reformat, quod inditas leges non infirmat. Ideo liberum arbitrium non cogit, sed remanet eius libertas. Ideo pro culpae expulsione non solum gratiae infusio requiri¬tur, sed etiam consensus in adultis, confor¬mando se expulsioni culpae per detestationem omnium peccatorum, quam vocamus contritio¬nem, conformando se introductioni gratiae per complacentiam et acceptationem doni divini, quam vocamus motum liberi arbitrii. Excitato libero arbitrio per gratis datam gratiam et eo con¬sentiente et cooperante usque ad finem gratiae facientis gratum pervenitur ad gloriam. Gratia cooperatur ad liberum arbitrium sicut sessor ad equum›. Ideo ait Maria: Veni aegrota ad medicum, sine quo salvari non potui, et impetravi, ut oscularer pedes eius et lacrimis rigarem. Quo modo intrasti, Maria? Respondit: Imperterrite, quia valde erat opus medico. Et ascendi usque ad pedes Domini mei ‹humilitate triplici gradu›: Cum essem in terra peccatorum, ingerebat se ‹timor supplicii›, vidi praemium sempiternum et amare coepi. Cogitavi ‹a dextris prospera mundi quaeque despicere cum temperantia, et a sinistris in adversis patientiam habere›. Ascendi ‹primum gradum per mundi con¬temptum, secundum per mei abiectionem, tertium per humilem Christi amorem›. Et sic certissime inveni quaesitum ‹brevissima via›. Planxi et emisi habenas lacrimarum, ut me evacuarem aqua et in me intrare posset ‹ignis, scilicet dilectionis, ligna compassionis et victi¬ma devotionis›. Portavi unguentum pretiosum, decorum, odoriferum, quia quaesivi «quidquid valore pretiosius, odore deliciosius, decore gratiosius». Erat ‹de nardo› unguentum, quia ‹ut arbor nardi parva et odorifera› humiliabam me ad pedes magistri, ‹ut ‘mea nardus daret odorem suum’›. Incurvavi me ad pedes Domini, ut demum ascenderem. Incineravi me, ut redolerem, mortificavi, ut resurgerem. Flevi ‹fletu compunctionis›, cum ascenderem primum gradum propter mundare me in con¬spectu tanti regis. Flebam ‹in secundo gradu compatiendo›, dum starem ad monumentum ‹cum unguento lenificativo›. Flebam ‹in tertio gradu› <devotionis>, quando quaesitum post resurrectionem inveni; tunc anima mea ‹in balneo fletus delicata› est. ‹Flebam in primo gradu, quia me ipsam peccatricem immundam cognovi, et “oculi mei deduxerunt exitus aquarum”. Flebam incola¬tum praesentis vitae: “Heu mihi, quia incolatus meus prolongatus est!” Flebam, quia timebam infernum. “Plorans ploravi in nocte”, id est peccato. In secundo <gradu> flebam, quia scivi Christum incarnatum, ut me liberaret. Et istae “fuerunt lacrimae” et “panes die ac nocte”. Flebam, quia compatiebar humanae miseriae. Flebam ex desiderio caelestis patriae. ‘Super flumina Babylonis sedi’ calcando mundi tran¬sitoria, ‘et recordata sum Sion’, patriae caeles¬tis›. Cur, Maria, dudum non flevisti et tamdiu exspectasti? Maria: Quia ‹superbiae elatio me non per¬misit. Alti montes superius aridi sunt, et solum valles humidae. Infecta eram terrenis, cor induratum habui, nimis aliis voluptatum curis occupata et exsiccata earum calore, phrenetica et fatua fui, quae non flerem. Glaciatum fuit multitudine peccatorum cor› meum usque in hunc diem caloris ‹solis iustitiae› Christi mei. Cogitavi ‹ad Annam, de qua I Regum 1, quae “cum esset amaro animo, oravit ad Dominum flens largiter”, et exaudita est. Cogitavi per fletum Ezechiam exauditum. Isaiae ⌈28⌉: ‘Vidi lacrimam tuam, et ecce, sanavi te’. Sic Tobias, sic Sara lacrimis exaudie¬bantur. Sic Judith, sic David: “Posuisti lacri¬mas meas in conspectu tuo”› etc. Et sic per¬pendi lacrimis Deum cogi. Hinc accessi et ploravi. O, Maria, cum hic tuus fletus fuerit paeniten¬tialis, qualis et quantus fuerit, ostende! Maria: Amorosus et dolorosus, ut peccata abominando displicerent, propter Dei offensam cum tanta mensura cordialis tristitiae, quod numquam maiorem habui nec habere potui; et erat maior luctu unigeniti perditi, quia erat luctus perditae animae. Nihil mihi in mundo tantum displicuit quam offendisse Deum, quia ascendi ad Deum, quem supra omnia diligere proposui. Eius offensa super omnes offensiones gravior mihi merito fuit. O, Maria, quid impetrasti? Maria: Peccati dimissionem, gratiae acqui¬sitionem et beatitudinem. Impetravi novum sponsum etc. Abluit enim gratia Dei medianti¬bus lacrimis meis dissimilitudinem et maculam animae meae, tulit culpam et poenam, me sibi gratam sponsam creavit. O, Maria, quantam gratiam tu invenisti, ut non solum culpa, verum [et] etiam poena om¬nium tuorum peccatorum tolleretur, ut ab inferno et purgatorio liberata solam gloriam exspectares immediate! O, quanta tua con¬tritio! Accessisti audacter ad pedes Domini, Dei et hominis, et osculata es. Dic, quare? Maria: Osculabar pedes eius in primo gradu ascensus mei. Osculabar manus in secundo gradu tempore, quo de cruce depositus. Oscu¬labar os eius in deserto. Et nunc totum appre¬hendo «facie ad faciem», me sibi in gloria coniunxi. Humili conversione osculata sum pedes eius. Pedem dextrum misericordiae proster¬nata osculata sum, et porrexit mihi Dominus in summa amicitia pedem mihi usque ad illa tempora horribiliter contrarium, scilicet iusti¬tiae et veritatis. Et ordine naturae in me est accensa profunda dilectio, et simul tempore mihi amator caritatem et gratiam infudit et dimisit mihi ‹peccata multa, quia dilexi mul¬tum›. Fuit enim anima mea infecta rubiginosa multum per peccata, 70v et magnus ignis caritatis subito purgavit etc. Conversa sunt cuncta, quae in me vana fuerunt, ad Dei cultum: Oculi lacrimarum fontem lavandis pedibus dederunt, capilli terserunt, unguento unxi devotionis et com¬punctionis. Et regenerata sum in sponsam Dei, quae eram peccatrix, et in me plantata est caritas, quae quoad vixi non cessavit in altum fervidissime crescere. Et haec de secunda parte. PARS TERTIA De dilectione et caritate dialogus continuatur Nunc de ipsius magna dilectione aliqua et de caritate. Ibi, quia «dilexit» etc., innuitur fervens beatae Mariae Magdalenae dilectio. Omnia, quae evangelista hodierna die eam fecisse clamat, non aliud indicant quam eam ferventis¬sime dilexisse. Impetus quippe amoris in ea exstinguebat omnem inordinatam concupiscen¬tiam. Est namque caritas ignis divinus, qui alienum ignem non sinit ardere in altari Domini, in corde scilicet contrito et humiliato, et ideo omne peccatum Deo contrarium leviter com¬bussit. O, Maria, cur te ‹multum dilexisse› ait Dominus? Maria: ‹Summum bonum eo ipso, quia summum, summe est diligendum, et eo tam¬quam summo bono summe est fruendum, summe est ei adhaerendum per amorem et in eo quiescendum tamquam in fine. Quoniam ergo rectus et ordinatus amor, qui caritas appellatur, principaliter fertur in illud bonum, quo fruitur et in quo quiescit, et hoc ipsum est ratio diligendi, hinc est, quod illud praecipue diligit tamquam beatificativum; et diligit per con¬sequens ea, quae per illud idonea sunt beatifi¬cari, sicut proximus et corpus nostrum beatifi¬cabile est cum spiritu. Hinc Deus, proximus, noster spiritus et nostrum corpus sunt diligenda. Talis autem ordo servari debet: Deus supra nos primo, spiritus intra nos secundo, proximus cognatus nobis circa nos et corpus infra nos tamquam subiectum. Deus propter se ipsum diligendus, et spiritus super omnia caduca in Deum, et proximus similiter, et ultimo corpus tamquam minimum bonum. Et quia ‘amor est pondus mentis’ et origo omnis mentalis affectionis, quae de facili re¬flectitur in se et difficulter in proximum et difficilius elevatur in Deum, hinc duplex est mandatum: Unum dirigit in Deum, aliud in proximum, quia omnia praecepta sunt de Deo aut proximo, scilicet tamquam in finem vel quod est ad finem›. Et sic multum me dicit amare, quia ‹caritas forma et finis est virtutum, quae iungit omnes cum ultimo fine et ligat omnia ad invicem simul et ordinate habens unum principale dilectum. Quod est ratio diligendi respectu omnium aliorum, quae per amoris vinculum nata sunt colligari in unum Christum caput et eius corpus, quod universitatem salvandorum in se continet, quia in aeterna patria erit “Deus omnia in omnibus” aeternitate certa et pace perfecta, et erunt omnia per amorem commu¬nia communione ordinata et ordinatione co¬nexa et conexione indissolubiliter ordinata›. O, Maria, dic: Quo modo intrasti in amorem? Maria: ‹Caritas Dei diffusa fuit in corde meo per Spiritum Sanctum› suum; est enim opus Sancti Spiritus. Habitaculum paravi Deo meo, et habitavit in me sua benignissima gratia et ad amorem suum movebat me. Accendebat cor meum, excitavit dormientem animam meam et ‹illuminavit tenebras meas›. Habui Sanctum Spiritum, per quem amavi et sine quo amare non potui. Erigit enim affectum animae solus Spiritus in Dei caritatem, qui affectus absque Spiritu Sancto cupiditas est. Caritate anima movetur ad finem, ad quem tendit. Exstincta fuit in me omnis cupiditas, ut crescere posset caritas. Mota est anima mea ex caritate ad fruendum Deo propter se et cunctis aliis prop¬ter eum amatum. Quae prius cupiditate mota fuit ad fruendum cunctis extra Deum propter se, non propter Deum. Tunc soli Deo amoris glutino inhaerebam, quando cuncta propter eum spernebam. Mundi amor Dei pellit cari¬tatem, et econverso. Deum necesse est ut habeat, qui caritatem habere studet, quia «Deus caritas est» etc. O, Maria! Audio terrena non posse com¬misceri Dei amore, sed haec omnia oportet oblivisci. Et quia anima sine amore esse non potest, est inter creaturas posita: aut sursum perficiendo amat aut deorsum moriendo. Cum mundi amor dulcis sit, quid te ab eius amore setraxit? Maria: Cum oculo intellectus cuncta creata vana conspexissem, et quod omnis suavitas, iucunditas, potentia et opulentia, qualitercum¬que me afficiebant, non satiarunt, quia muta¬bilia, in errore me esse comperi et conversa solum Deum ‹quaesivi et inveni, quem amavi›, in quo omnis plenitudo, in quo interior homo omne delectamentum absque sapore, omnem pulchritudinem absque colore, omnem dulce¬dinem absque qualitate, osculum et amplexum absque tactu sentit. O, Maria, quid in secundo gradu, cum manus Christi osculata fuisses et circa sepul¬crum eius plangeres, de caritate sentiebas? Maria: Crevit in me virtus Altissimi. Reduxi in meum recolere: beneficia, quae mihi Deus dedit, et opera manuum suarum, quod mihi dedit «esse et vivere et intellegere», et quod propter me factus est homo et morti se tradidit. Et ante omnia hoc in memoria habui, quia dedit mihi meus amatus amorem, quo eum amarem, ut vinculo fortissimo me sibi alligaret. Et «liquefacta est anima mea». Flebam amarissime praeterita tempora mea, quando exarsi in limosa concupiscentia mea et Deum meum non cognovi. Flevi me tot tem¬pora perdidisse. Flevi me infelicissimam mulierem eo, quia Dominum non cognovi. Et roborata est in me caritas Dei mei, quando transcurri ad cognitio¬nem eius essentiae, eius bonitatis, virtutis, veritatis et gloriae, et quando in summa humili¬tate me totam despexi et mihi vilissimae crea¬turae Deum tot bona tribuisse cognovi. Flevi gaudio immenso, quando sensi sum¬mam dulcedinem et pietatem, me scilicet, despectissimam creaturam, sibi amoris nexibus alligari et roborari. Roborata est in me caritas, ut demum per¬ficeretur. Sensi Deum caritatem, quia cum in me esset caritas, solius Dei volita et praecepta dilexi. Nihil mundanae cogitationis intravit in cor meum. Cuncta Deo placita placebant et displicentia displicebant. Tunc ‹ex tota anima et omnibus viribus dilexi Deum›, quando per caritatem habitavit in anima mea. Cognosco, o Maria, quod Dei opus est caritas et non hominis, licet praeceptum habeat homo de diligendo Deum. Hoc licet ex se non possit, potest tamen ita, quod nihil aequaliter vel supra Deum diligat, et quod omni possibili modo se amori approximet et habilitet, licet illum gradum amoris «ex tota anima, mente et viribus» non semper quisque acquirat. Da igitur, consolatrix, viam ad amorem! Maria: Offer cor contritum et te totum Deo! Ipse enim ‹implet omne animal benedictione›. ‹Sit in te dolor de commissis, propositum bonum in futuro. Audias diligenter verbum Dei, sicut ego frequenter sedebam ad pedes Domini audiens eius sermonem. Habeas boni operis promptitudinem. ‘Amor otiosus non est’ etc. Et haec sunt signa primi gradus amoris. Sed roborati gradus: ⌈fervens⌉ conscientiae examinatio in omnibus mortalibus et veniali¬bus, concupiscentiae diminutio, sensuum spiri¬tualium vitalis exercitatio – sicut corpus vivere probatur per sensus exteriores, ita anima per exercitium sensuum interiorum –, studiosa mandatorum observatio, divinarum veritatum manifestatio›, sicut ego, Maria, verbum Domi¬ni publice praedicavi. 71r O, Maria, dic mihi tertii gradus caritatis et tertii osculi signa! Maria: Moriebar dietim pro Deo Jesu meo in corde amoris stimulis. Nihil mihi sapiebat mundus. Cupiebam «dissolvi et esse cum Christo». Petii deserta, quia cuncta mihi vilescebant. ‹Desiderabam pro Deo aut pro¬ximo in Dei honore dietim mori. Diligebam inimicos et eis pro Deo benefeci. Omnia adver¬santia gaudenter suscepi et patienter sustinui. Omnibus renuntiavi Christum sequendo. So¬lum Deum filiali timore timui›, ne illum sponsum perderem. ‹Profunda et intima mentis suspiria emisi, quando memoria amati mei intima mentis tetigit. Amor amoris nuntios suspiria emisit. Alta fuerunt desideria mea, quia Altissi¬mum solum volui. Languidae fuerunt cogitationes meae, quia ‘ubi thesaurus meus, ibi et cor meum’. “Prae magnitudine amoris omnia” praeter amatum “mihi fastidio fuerunt”›. Languebam, quia eum solum cupie¬bam, quem nondum habebam, ut cupiebam. Amabam in primo gradu scalae et primo osculo pedum; ardebam in secundo gradu et osculo manuum; languebam in tertio. ‹Amant incipientes, ardent proficientes, lan¬guent perfecti›. Exspectabam taediose ‹dissolutionem et esse cum Christo›. Datae mihi fuerunt alae altissimae contem¬plationis et manna caelestis dulcedinis triginta annis in deserto. Rapiebar septies in die in Deum elevato corpusculo a terra per maxima desideria essendi cum amato. Exspectabam, ut morerer pro amato et in amato, cum ex¬spectatione. «“Cum enim amor tendit in rem amatam, nihil velocius, nihil acutius, nihil penetrabilius, nihil subtilius, quia sua natura non quiescit, donec supernaturaliter penetraverit totam pro¬funditatem et transierit amabilis totalitatem”, quantum potest. Et ideo, quando “cursus istius amoris impeditur vel tardatur qualiter¬cumque, tota mens turbatur et attaediatur in exspectatione”». Cecidi saepissime ‹in ecstaticas affectiones in mentis excessu, quia propter vehementissimum amorem mei ipsius non fui, sed amati, ad quem spiritum ita ardenter misi, ut in mentis excessu essem. ‘Qui enim perfecte amat, non sibi, sed Deo vivit, quem amat’, a quo amato dirigitur, regitur et docetur› etc. O, mulier, quando tibi «datae sunt alae duae aquilae magnae», affectus et intellectus, ‹ut volares in desertum› contemplationis et paeni¬tentiae, ubi ‹in arduis posuisti nidum tuum et in petris et in praeruptis silicibus morabaris›, quid tecum habebas, paupercula? Maria: Non eram paupercula, quae consor¬tio angelorum dietim septies ad contemplan¬dum illum, ‹quem dilexit anima mea›, elevabar. Habui ‹aurum probatum et ferrum ignitum ductile et vinum conditum dulce, acutum et forte, quia dilexi fortiter, prudenter et perse¬veranter. Habui aves rapaces, quae raro, nisi cum praedantur, terram tangunt. Habui ma¬gnam maris navem, quae flatu Sancti Spiritus ducebatur. Habui mortis malleum, quo carnem mortifi¬carem. Habui fontem et puteum viventis aquae, quae mundano aeri contrariabatur; frigidus erat aestatis tempore et econverso, et eius urna pendebat in fune bene ⌈torta, quae⌉ fortis est. Habui canem venaticum nobilem, qui spinas non sentit, dum quaerit. Erat domus mea de latere bene cocto, quae non dissolvebatur tempestatibus et pluviis. Habui arbores fructiferas, quae habebant ‘fructus’ pietatis, ‘flores honestatis’, folia veri¬tatis. Habui vestem nuptialem mirabilis tex¬turae et materiae; multum flagrans erat et rubei coloris, quam ex Christi glutino ignis Sancti Spiritus contexit› etc. Habui angelorum panem et caeli manna etc. O, Maria, habuistine alia quam praedicta? Adhuc pauperrima eras, quia non est requies amantis nisi in amato. Maria: Fuit semper mecum sponsus animae meae. «Subarravit me Dominus» in remissione peccatorum et Sancti Spiritus donis. Et ‹laeva eius sub capite meo, et dextera eius amplexata est me›. Copulabam me sibi et strinxi me fortissime ad eum chorda amoris, et dietim fortius sibi colligabar habenis amoris purgans igne amoris et ornans et illuminans tabernacu¬lum animae meae, in quo habitaret Altissimus, dilectus meus. Exarsi praeteritas foeditates meas igne, ut purissimus locum in me aptum inveniret. Cogitavi et revolvi pulchritudinem amati mei, et quod tantus a me diligi voluit, qui prius me dilexit quam diligerem. Et exarsit ignis dilec¬tionis exuberantissimae, et tamen languebam, quia non diligebam, ut volebam. Et crevit ex languore amor; et quanto hic amoris ignis plus crevit, tanto dulciore et clariore visione spirituali et amplexu apprehendit me sponsus meus. Et dum vellet consolari animam meam, suo amore fortius vulnus infligebat. Et dum ‹osculabatur me osculo oris sui›, ‹mel et lac sub lingua eius et favus distillans› labiorum eius provocarunt internum desiderium crebrius et profundius osculandi etc. 71v O, mulier, dic: Cum septies in die a terrenis te sursum angeli, id est profundissimae et subtilissimae et ignitae affectiones et desideria, elevassent versus tuum amatum, quae fuerunt istae tam ardentes affectiones? Maria: Cum me ad amatum totaliter con¬vertissem, dixi amori meo, ut me ad aliquem gradum magni amoris dulciter elevaret. Et amor respondit: Cogita amorem amati tui et naturam amati tui omnibus incomparabi¬lem, quia «finiti ad infinitum nulla proportio». Et cogita, quae amoris infiniti et finiti conexio! Creaturae ad creatorem nulla mirabilior et altior. Ecce, cum haec intellectus et affectus amorose cogitarent et in memoria reponerent, ascendi ad gradum primum. Reversa, de hoc ascensu non contenta, dixi amori: Eleva <me> plus et iterum ad secun¬dum gradum! Et dixit amor: Respice modo cuncta sub caelo posita, qualia sint comparative ad ama¬tum tuum! Et in respiciendo caducitatem illorum fugi, per amorem supernorum elevabar in secundum gradum. Et quaeque terrena et creata con¬tempsi amare, et in cunctis creatis eum solum amavi. Et iterum rogavi amorem, ut me iterum elevaret ad tertium gradum. Et dixit: Cogita aeternitatem dilecti tui, et quod aeternaliter eum pro sponso possidebis, et tanto iucundiori modo eum possidebis, quanto ardentiori amore eum apprehenderis. Et elevabar. Crevit in me perseverantia con¬tinua, ut continue in amore crescerem. Et iterum elevavit me amore inseparabili, quia non potui rimare aliquo tempore boni¬tatem amati mei etc. Et contemplabar semper. Et iterum rogavi, ut elevaret me amor altiori gradu. Et dixit: Deus, sponsus tuus, subtilissimus spiritus, omnipotens et omnium creator, tanto profundiore amplexu iungitur amanti eum, quanto spiritualior factus fuerit amans; et quanto plus passus fuerit amans pro amato, tanto plus amatus retribuet. Et elevabar in desideria, ut absoluta essem ab hoc carnali corpore, et ut martyrio coro¬narer propter amatum. Et iterum sexto rogavi amorem, ut me adhuc altius elevaret in dulce¬dinem amoris. Et dixit mihi: Sentisne in te amatum tuum? Et dixi: Sentio, sed parum. Et dixit: Multiplica affectum et intellectum in condicionibus amati tui! Et feci et ascendi et non fui adhuc de amore saturata, quia quanto plus ascendi, tanto insatiabiliter amor crevit. Et cum multum adhuc insatiabiliter fames¬cerem, rogavi amorem, ut me elevaret adhuc ad amatum; et septimo me elevavit altissime. Et cum incepissem ex maxima fame avidissime dulcedinem mei amati degustare parum, in¬flammatum est desiderium meum ardentissime, quia plus famescebam multo quam ante, et ‹vulneravit cor meum› amatus meus, et langue¬bam, quia amatum non habebam totum, ut desiderabam. Et ligati sunt in me omnes sensus corporis mei, quia anima circa amatum vacabat postu¬lando, ut non ita vulneraret, cui ipsa indissolu¬biliter alligabatur. Et reversa est intercise anima mea ad opus suum, ut membris motum praestaret, nec tamen ab amato recessit. Et nullam voluit anima consolationem admittere, quia cuncta mortua sibi fuerunt, et solum amatus, qui eam vulneravit, sibi vivebat. Est similis hic amor habenti maximam sitim, cui etiamsi daretur quantacumque pars vini ad bibendum, non minus, immo plus sitiret, et numquam satiaretur, nisi totum vinum mundi in se biberet. Ascendi sic cottidie, et plus et plus bibi, et plus et plus sitivi. Circuivi vulnerata, ut morerer ex amore, et mori non potui. De quanto plus quaesivi mori per amorem, de tanto amor in me plus vivebat. Rogabam amorem, ut me duceret ad mortem potius, quam tot vulneribus et languoribus me affligeret. Et ecce, amor postquam triginta annis me pavit et demum languidam fecit, cogitavit me velle exaudire, quia sibi fideliter servivi, et duxit me per totum mundum in spiritu, ut viderem, quo modo amatus meus est ita parum notus et honoratus in mundo. Duxit me per idolatras, blasphematores, superbos, invidos etc. Duxit me per omnia loca mundi ad bella, ad schismata, ad hypo¬critas, ad adulteros, ut tantum dolorem con¬ciperem de inhonore et vilipendio et peccato contra amatum, ut morerer. Multum cruciabar et languebam et adhuc mori non potui. Duxit me amor ad infernum, ut viderem, quot ibi essent animae ad imaginem Dei creatae et aeternaliter mortuae et comparative paucae salvatae. Et tristissime affligebar, nec moriebar. Et dixit amicus ad me: Vis omnino in amore mori? Et dixi: Ut in te solum vivam, hoc solum desidero. Et dixit amicus ad amorem: Duc amicam in Jerusalem! Et duxit me in Jerusalem. Et ibi vidi «civi¬tatem sanctam Jerusalem» et tot sanctos Dei amatores. Vidi virginem gloriosam Mariam cum multis amicis Dei. Vidi Christum natum et in cruce. Et cum vidissem in cruce amatum, invasit me infirmitas ad mortem, quia vidi iustissimum, piissimum, dulcissimum amatum et amatorem vilissime suspensum et mori iam volentem, et consideravi me evadere non posse. Et rogavi amorem, ne me pateretur videre amatum mori, quia morerer, sed quod prius me cum amato cibaret, ut tunc in amato more¬rer. Et ecce, disposuit amatus per sacerdotem quendam eremitam, ut Maximinus mihi in ecclesia Christi amati mei corpus traderet, quod quidem avidissime ego elevata animo et corpore a terra versus caelum accepi. Et cum accepissem, rogavi amicum, ut me ex tunc ad mortem Christi duceret. Qui dixit: Intra sepulcrum! Et intravi. Et cum intrassem, duxit me amor Christi ad acerbissimam amati mei mortem in spiritu, et moriebar continuo cum amato in amore. Et amor me in amato et cum amato immediate sepelivit. Et subito resurrexit amatus meus, cum quo unita fuit in amore anima mea. Et duxit me in aeternam patriam, ubi amatum meum nunc in plena satietate aeternaliter possideo. Ad quam beatitudinem et fruitionem per¬ducat nos verus Deus et homo Christus Jesus. Amen. MEMORIALE ‖Quae in sermone praescripto contineantur.‖ 72v lin.31-35Primo: Quid sit peccatum. Quotuplex sit. Qualiter perpetretur, cui assimiletur, quis sit eius effectus. De luxuria: Quibus comparetur, de eius speciebus et remedio. Secundo: De iustificatione impii. De planctu et eius causis et exemplis et acerbitate. De osculo pedum et impetratione veniae. Tertio: Quid caritas, et de rationibus et ordine caritatis. Quis effector caritatis? Quae mentem praeparant ad caritatem? Quo modo roboratur in osculo manuum Christi, et de signis incipientis intrare caritatem et profi¬cientis et roborati; tertii osculi oris perfectorum caritatis signa. De hiis, quae comparantur caritati. De sponso et sponsa. De septem gradibus, quibus elevatur anima per caritatem, et de languore et morte per caritatem, sepultura et resurrectione et beatificatione.