Cod. Vat. Lat. 1245 fol.43vb «Beatus venter qui te portavit et ubera, quae suxisti.» Lucae 11, in evangelio. Erit dies crastinus dies illa magna annuntiatio¬nis beatae Mariae, in cuius honore hoc templum est aedificatum. Ideo ex evangelio apte occurrit assumptum thema serviens devotioni, quam nunc in vesperis ostendere debemus. Postquam Jesus docuit orare ac quod perse¬verantia orationis quasi quaedam importunitas vincit et impetrat, deinde quod non debemus esse valde solliciti, quid petamus, quia posset esse quod nos ignoraremus quid petendum, sed pater noster scit quid est hoc, quod spiritus no¬ster desiderat – quia non est nisi bonum, ipse scit dare bonum –, et postquam exemplificat hoc de patre carnali, qui filio petenti panem non dat «scorpionem» sed ea, quae sunt opportuna gementi filio, ut vivat, addit quod pater dat pe¬tentibus ‹bonum spiritum›. Unde, ut instrueret eos, quibus praedicavit, quis sit ille spiritus bo¬nus, per suam divinam providentiam ordinavit, ut quidam obsessus compararet, qui habuit spi¬ritum malum. Signum autem, quod spiritus ma¬lus occupabat naturam hominis, erat quod, quamdiu spiritus erat malus in homine, fuit homo ille mutus. In quo nota, quod spiritus malus iracundiae impedit hominem, ne loquatur, ut per experien¬tiam videmus. Non quod sit spiritus silentii dans silentium, sed est spiritus loquacitatis potius. Nam plenus malo spiritu adeo desiderat effun¬dere verba, quod prae nimio desiderio non pot¬est verba ordinare. Vellet enim in tempore, quo vix unum verbum dici potest, effundere mille. Ita oritur impedimentum. Furor ille, unde homo dicitur furiosus, est spiritus malus, et est daemonium. Nam elatio, quae est in talibus, recipit fomentum ex prae¬sumptione scientiae carnis. Daemon enim quasi animal sciens dicitur. Videtur enim furioso se in scientia non deficere seu ratione, sed praesumit. Et nisi eiciatur seu recedat spiritus furoris, nescit discernere verum. Unde spiritus, de quo in evan¬gelio, tenebat hominis linguam ligatam. Quo modo autem hoc fiat, vide in sermone eius¬dem diei supraposito. Christus autem eiecit daemonium, et statim loquebatur mutus. Cod. Vat. Lat. 1245 fol.44ra Ex qua experientia certum erat ipsum fuisse obsessum, qui prius loqui non potuit. «Et admiratae sunt turbae.» Haec erat una ratio, cur Jesus sic omnia ordi¬naverat. Nam admiratio fuit ex novitate. De re¬bus enim antiquis, quae in usum transiverunt, nemo admiratur. Ostendit igitur admiratio rem illam miraculosam fuisse. Deinde ex admiratione quidam, qui ceteris voluerunt esse prudentiores, dicebant eiectio¬nem illam non ex virtute ipsius Jesu sed «prin¬cipe daemoniorum», scilicet «Beelzebub» factam; quasi ars eiciendi spiritum de homine seu curare mutum talem non sit ex virtute spiritus humani – nam humanus spiritus in muto fuit ligatus –: igi¬tur ex potentia altiori, scilicet daemonis, quare etiam solutionem ex illa virtute fieri dicebant. Omnis enim res per quascumque causas com¬ponitur, per easdem dissolvitur. Alii vero haesitantes an in virtute daemonis vel Dei fecerit, petebant «signum» aliquod «de caelo», magnum scilicet et tale indubitatum, per quod fortificaretur primum. Primis evangelium istud respondit, aliis si¬militer, ut in textu Lucae undecimi, scilicet quo modo non «nisi signum Jonae» prophetae datur illis. Primis autem respondit Magister non ad verba, quae audivit, sed quae vidit. «Vidit» enim «cogitationes eorum». Ex quo notandum, quod verba, quae ore proferuntur, non exprimunt cau¬sam, cur dicantur; sed illa latet omnes homines. Deus autem, qui intuetur cogitationes, videt qua intentione verba dicuntur ab extra. Vidit autem quod erant «temptantes» eum. Et ob hoc respondet intentioni dicens primis: «Omne regnum in se ipsum divisum desolabi¬tur», ‹et domus cadet super domum›. Ex quo nota, quia dicit «omne regnum», quod omnis subsistentia est unio; et ob hoc regnum aeter¬num est pax, quies et unio infinita. Vita est unio; mors divisio. Regnum vitae est in caritate, quae est unio; regnum mortis in odio, quae est divisio. Deinde attende, quo modo adhuc in regno divisionis ex eo, quia regnum, necesse est, quod sit quaedam concordia et unio atque ordo; alias etiam hoc ipsum regnum divisionis non subsi¬steret, uti inter latrones et malos quaedam est concordia, per quam potentes sunt ad facien¬dum malum. Et ita reperimus hic in evangelio Cod. Vat. Lat. 1245 fol.44rb duos prin¬cipatus, scilicet principatum Satanicum, qui ha¬bet principem, qui nominatur «Beelzebub». Et sunt gradus in illo, quia aliqui spiritus sunt «ne¬quiores» aliis, quibus omnibus unus, qui pessi¬mus est, principatur. Hic principatus non foret principatus, si esset penitus divisus. Quare illi, qui dicebant Christum eicere «in Beelzebub principe daemoniorum» daemonium, non dice¬bant rem etiam verisimilem, quod scilicet esset principatus, et tamen penitus divisus. Implicat enim esse regnum, quod ex unione constituitur, et non esse regnum, quia penitus divisum. Ecce, ‹si Satanas in se divisus est, quo modo stabit regnum eius?› Ostenso igitur quod hoc non sit possibile, subiungit: «Si» «ego in Beelzebub eicio daemo¬nia, filii vestri in quo eiciunt?» Ac si diceret: Non dubitatis per exorcismos filios vestros eicere daemonia, sed non dicitis eos hoc facere in Beelzebub. ‹Erunt igitur filii vestri iudices vestri›, qui scilicet condemnabunt vos in eo, quod mihi imponitis, daemonium eici in nomine Beelzebub. Et quia daemonium non eicitur in nomine daemonii, sed in nomine potentioris principis, hinc subiungit: «Porro, si in digito Dei eicio dae¬monia, profecto pervenit ad vos regnum Dei.» Nam necesse erit, ut dicatis daemonium eici in virtute principis habentis potestatem super eum. Sed ‹filii vestri erunt iudices vestri›, quoniam non in virtute principis daemoniorum Beelzebub, id¬eo in virtute Dei, qui est princeps regum terrae, Beelzebub et omnium. Si igitur ego eicio «in digito» seu virtute «Dei» daemonium, «profecto pervenit in vos regnum Dei». Nam si Christus, qui verus homo est, «in digito» seu virtute «Dei» eicit daemonium, si¬gnum est in homines pervenisse regnum Dei, scilicet ‹vitae et pacis›, cui adversatur principatus Satanae. Hinc alibi ‹turba videns miracula Jesu benedicebat eum›, «qui dedit potestatem talem hominibus». Probat autem ‹regnum Dei pervenisse in ho¬mines› ex hoc facto: Nam duo sunt principatus, scilicet Dei et Satanae, et cum Satan occupat homines et est ut ‹fortis armatus custodiens atrium›, si non foret potentior eo, ipse ‹pacifice› possideret ea quae acquisivit. Sed ‹si fortior est›, scilicet Deus ‹superveniens› post praedam, Cod. Vat. Lat. 1245 fol.44va et ‹vicerit› eum, ille ‹auferet universa arma, in qui¬bus confidebat, et spolia eius distribuet›. Ecce textum, qui probat quo modo Satan est princeps ‹fortis custodiens atrium›, scilicet acces¬sum ad interiora animae, scilicet voluntatem li¬beram, et possidet animam, quia omnes vias ad ipsam, scilicet sensus ‹pacifice possidet›. Sed «fortior» est Deus, qui ‹superveniens vincit›, arma deceptoria capit, praedam dividit, id est de manu eius et a servitute eripit et libertati pristi¬nae reddit. Et «distribuit» reddendo cuilibet sen¬sus suos liberos. Et attende, quo modo regnum Dei se ostendit in homines venisse, quando homo haec potest contra Satan, quae sunt divinae potentiae. Bellat homo contra malignum spiritum; sed non potest eum capere, ligare, ‹arma auferre et spolia divi¬dere›, nisi sit in ipso «virtus Christi», quae com¬plicat in se virtutem divinam et humanam. Adhuc ut ostenderet Magister, in quo homi¬ne reperiri possit spiritus ille bonus et potens, subiungit: ‹Qui non est mecum, contra me est›. Nam ostenso quod spiritus eius est super prin¬cipatum Satanae, tunc hominis spiritus aut eligit esse cum spiritu Jesu aut non. Si spernit Jesum, ille est de regno adversarii et est contra ipsum. Nam in homine est collectio virium potentissi¬ma, quando cum Jesu «colligit»; sicut in hoc mundo «qui non colligit» regna et potentatum cum Jesu, ille non habet stabilitatem, sed potius ille «dispergit» quam ‹colligat›. «Mitis» enim et «humilis corde» «colligit» cum Jesu. Impius et superbus cum Jesu non «colligit», quare ait pro¬pheta: ‹Vidi impium exaltatum› etc. ‹Transivi, et non erat›. Ecce quanta est vis ‹colligere› cum Je¬su. Anima enim, quae in se per fidem formatam ‹collegit› Jesum et cum ipso et de eius regno exsistit, omnia potest in potentia regis: sicut fi¬delis officialis diligens dominum suum in se per fidelitatem habet spiritum domini sui, in cuius virtute omnia, quae dominus potest, ipse opera¬tur sicut ‹fidelis et prudens servus, quem domi¬nus constituit super omnem familiam suam›. Adhuc ponit Jesus aliam differentiam inter eiectionem daemonii de homine, quam ipse fa¬cit, et inter aliam, quando spiritus ‹exit de ho¬mine›. Nam ipse Jesus eicit potenter, tollit arma et facit eum impotentem, ita quod castrum illud, scilicet corpus humanum, Cod. Vat. Lat. 1245 fol.44vb amplius cum quali¬buscumque etiam adiunctis nequit recuperare. Sed si non recedit eiectus per Jesum, ‹ambulat› «per loca inaquosa quaerens requiem, et non in¬veniens dicit: Revertar in domum meam, unde exivi». Ecce quo modo aliquando spiritus malignus exit ab hominibus et quaerit alibi requiem et de¬mum revertitur ad priorem domum suam. Quando enim vadit «per loca inaquosa» et non alligatur, ut ibi maneat in locis illis, tunc rever¬titur. Christus autem mittere potest spiritum in porcos, in desertum et alia loca et ligare eum ad illa, ne revertatur. Haec est vis alta: ligare Satan, ne noceat. Unde si ob orationem et ieiunium spiritus dimittit aliquando hominem, quamdiu non est in eodem spiritu hominis spiritus Jesu, semper timere debet homo, quod spiritus ad do¬mum illam oratione et ieiunio prius ‹purgatam et ornatam› ‹nequioribus› associatus revertatur. Nam manet adhuc domus illa in potestate eius, quamdiu Christus eam non vindicavit. Sicut pue¬ri Judaeorum, si eiciunt daemonium de Judaeo, in quo non est spiritus Jesu, adhuc domus est ipsius Satan, qui non est nisi ad tempus eiectus. Adverte quo modo dicit textus: ‹quando spi¬ritus exit de homine›. Non dicit ‹eiectus›; exit enim ut contrario modo filius prodigus, qui alibi quaesivit melius esse, et non inveniens reverte¬batur. Ita et spiritus malus exiens, ut reperiat sibi aptiorem mansionem, et non reperiens revertitur. Et quia adhuc prior mansio vacua est, quod ex operibus cognoscitur – si enim inhabitaret spiri¬tus bonus, scilicet virtus bona, etiam operaretur bonum –, non sufficit innocentia et declinatio a malo, sed requiritur quod faciat bonum; et hoc requiritur in christiano, qui habet spiritum Jesu. Attende quo modo ille spiritus volens reverti revertitur cum pluribus, hoc est cum maiori ne¬quitia. Debilior enim efficitur ex recidiva anima, a qua exivit, uti <per> experimentum videmus in haereticis et apostaticis et similibus. Et sic ‹po¬steriora› illius hominis erunt «peiora prioribus», quia inhabitant plures nequitiae spiritum ipsum. Vide quam difficile est hominem illum liberari propter inhabitationem etc. «Factum est autem, cum haec diceret» utique magna, ‹quod mulier quaedam extolleret Cod. Vat. Lat. 1245 fol.45ra vocem et diceret›: «Beatus venter» etc. Dixit haec verba excitato spiritu, ut omnes eam audirent. Et Jesus sic praeordinavit, ut ipse sic melius cognoscere¬tur, scilicet quod ipse esset homo portatus in ventre mulieris et qui ut puer usus fuit lacte, atque quod ipsa mater merito beata dici debuit, quia et hoc ipsamet praedixit: «Ecce enim ex hoc beatam me dicent omnes generationes». Jesus autem non negans haec omnia vera respondit: «Quinimmo beati, qui audiunt verbum Dei et custodiunt» illud. Ac si diceret: si viscera sunt beata, quae portaverunt Verbum incarnatum, erunt illi omnes beati, qui Verbum corde per au¬rem recipiunt sub sensibili voce, et non solum recipiunt, sed receptum tenent et «custodiunt» illud. Unde nota, quod «fides ex auditu» oritur et facit hoc verbum, in quo ‹concipitur per fidem› spiritus Jesu in spiritu tuo sicut spiritus caritatis in spiritu voluntatis, si custoditur fideliter, beati¬tudinem ultimam, sed si non custoditur, erit uti semen cadens supra petram vel secus viam etc.