196ra «Sic nos existimet homo ut ministros Christi et dispensatores mysteriorum Dei»; Iae ad Corin¬thios 4o et in officio missae. Anno praeterito de evangelio aliqua diximus, nunc de epistula dicere proponimus. Voluit Apostolus quod Corinthi<i> sibi crede¬rent, quia alias frustra apud eos laboraret; et hanc fidem apud eos facere studuit ex sui de¬scriptione. Erant enim Christiani Corinthi<i> et ministros Christi libenter audiebant, et ideo scripsit quod illam de eo deberent existimatio¬nem facere ut de ministro Christi. Et de tali ministro, qui 196rb esset ‹dispensator mysteriorum Dei›, quasi diceret quod si ipsum talem existi¬marent, tunc non dubium fructum faceret. Videtur autem quod de se et aliis apostolis loquatur «nos», «nos existimet». Omnis igitur apostolus et qui in eorum locum succedunt, exi¬stimandi sunt ministri Christi «et dispensatores mysteriorum Dei». Christus igitur apostolus apo¬stolorum est dispensator mysteriorum Dei et per ministros suos cottidie hanc exsequitur legatio¬nis suae commissionem. Paulus minister Christi non nisi Christum evangelizabat. Igitur evange¬lizatio Christi est dispensatio mysteriorum Dei, qui omnem scripturam sic aperit quod in om¬nibus reperitur Christus. Hic occulta eius mani¬festat, quia hic recte enodat scripturas, qui eas de Christo esse manifestat. Attende quod dispensator est praedicator, ut Iae ad Corinth<i>os 9o: «Dispensatio mihi credita est», ait Paulus, et est dispensatio gratiae, ad Ephesios 3o: ‹Si audistis dispensationem gratiae, quae mihi data est in vobis›; et Iae Petri 4o: «Unusquisque sicut accepit gratiam in alter utrum administrantes, sicut boni dispensatores multiformis gratiae Dei.» Unde videtur quod sic¬ut in temporalibus dicitur dispensator domus ut Genesi 43o: «praecepit dispensatori domus», sic¬ut Abdias fuit dispensator domus Achab, IIIo Regum 18o, ita et in domo Dei, quae est ecclesia, sunt dispensatores ut sunt episcopi in suis dioece¬sibus, ad Titum Io: «Oportet episcopum esse sine crimine sicut dispensatorem Dei» et Lucae 12o: «Quis, putas, est fidelis dispensator et prudens?» Et consistit haec dispensatio in quadam spi¬rituali pascentia, quae fit in fractione panis et distributione; Christus enim «fregit» panem «et distribuit». Id quod videbatur, erat panis; id quod in mysterio dispensabatur, erat verbum seu «panis vitae» spiritus rationalis. Oportet autem attendere quod dispensator Dei, quia quae divi¬na sunt dispensat, quod ipsa sine crimine fideli¬ter et prudenter dispenset; nam gratiam quam accepit, dispensare debet. Dicit textus: «Inter dispensatores quaeritur, ut fidelis inveniatur», nam fidelis fideliter dispensat. Docet salvator quomodo ad negotiandum servis suis tradidit talenta: uni plus alteri minus, et quod iuxta 196va fidelitatem in negotiando lucrum praesen¬tarunt et remunerati sunt ab ipso iuxta fidelitatem; dicebat enim: «Euge serve bone et fidelis», «quia in modico fuisti fidelis», «supra multa te constituam». Alibi ait Apostolus pseudoapostolos adulterare verbum, qui evangelio abutuntur, scilicet qui sua quaerunt sub typo spiritualis pascentiae. Quis autem sit fidelis, ita quod non quaerat nisi Christum, difficile est scire, quia solum illi cognitum est, qui est ‹scrutator cordium›. Ideo ait Paulus ei «pro minimo» esse ab ipsis iudicari Corinth<i>is aut iudicari «ab humano die», scilicet in hoc tempore per homines, quia etiamsi se ip¬sum iudicaret et non esset «conscius» mali, ta¬men per tale iudicium non esset «iustificatus»; nam nullum iudicium iustificat apud Deum, nisi iudicium illud faciat dominus. Quisque alius in hoc mundo iudicans secundum coniecturam iu¬dicat, nam ex apparentibus sibi concludit et non ex infallibili veritate, quae sibi est incerta et oc¬culta, etiam de se ipso, quia «nemo scit», an odio vel amore dignus sit. Ideo antequam «veniat dominus», prohibet Apostolus «iudicare»; nam solum in eius adventu occulta cordium manifestabuntur. «Et tunc laus cuique erit», cui erit «a Deo» iudicante. Quando igitur Christi servus apparuerit in manifesto, qualis est in occulto, quod erit quando dominus veniet in omnibus de occulto ad manifestum il¬luminando «abscondita tenebrarum», scilicet ma¬nifestando «consilia cordium», quo scilicet con¬silio voluntatis quisque servivit et qua fidelitate, tunc iudicium est certum ex omnibus productis in lucem, et habebit iustificatus laudem «a Deo», quae est pro maximo habenda. Et non est ante hoc iudicium de laude hominum curandum, sed pro minimo «laus» est habenda, quia non venit ex vero, sed potius ex temerario iudicio hominis, cui illa sunt occulta, ex quibus hoc iudicium est faciendum. Considera bene quomodo super fidelitate iu¬dicabitur dispensator; nam in eius potestate non est negotiari nisi ut sibi committitur a domino. Tradit enim ad negotiandum cuique prout placet, et id quod tradit, quia est donum optimum Dei, ideo est sufficiens cuique. Vult autem quod fideliter 196vb in commisso quisque commissarius se habere debeat, ut gratiam eius ex fidelitate mereatur. Ministri verbi Dei seu Iesu Christi quia com¬missarii sunt nobiles creaturae liberae voluntatis, alias non mererentur gratiam ex fidelitate. Unde dum iudicat Christus, non nisi de hoc quaerit et iudicat, an «fidelis quis inveniatur». Ille est fidelis, qui est oboediens exsecutor vo¬luntatis domini usque ad mortem inclusive; nam quamdiu quis non est fidelis usque ad omnium terribilium terribilissimum, ille praefert volunta¬tem suam voluntati Dei; ideo non est perfecte fidelis. Quare non meretur Deum habere pro mercede, cuius voluntati propriam suam prae¬tulit voluntatem. Sic non felicitabitur, quia mi¬nus Deo non felicitat intellectum. Ideo Apoca¬lypsis 2o dicebat ad praelatum ecclesiae Spiritus Dei: «Esto fidelis usque ad mortem.» Si multi in hoc mundo suis amicis aut domi¬nis sunt ‹fideles usque ad mortem›, qui tamen domini non possunt revivificare, cum non sint domini vitae et mortis, multo plus fidelis esse debet Christianus domino suo, qui potest resu¬scitare et remunerare fidelitatem. Vide cum ver¬bum Dei incarnatum dicat se vitam, erit ipsum verbum Dei merces fidelitatis. Nemo perfecte fidelis qui non est ‹usque ad mortem fidelis›. Semper enim potest omnis ille esse fidelior, qui vitam praefert fidelitati. Unde sicut ille ‹qui odit ultimo odio fratrem, ita quod vellet ipsum esse mortuum, est ideo ho¬micida›, quia voluntate et quantum est in eo occidit fratrem, sic «fidelis usque ad mortem», cum iam in voluntate fidelitatem vitae suae praeferat, meretur ab eo cui est fidelis remu¬nerationem, quae debetur mortuo ex fidelitate. Et haec est vita aeterna. ‹Iustus igitur ex fide vivit.› Considera quomodo Christianus promisit fi¬delitatem Christo, sub quo instituit militare con¬tra diabolum, quando baptizabatur. Ideo si fi¬delitas ostendit nobilem virum, qui se domino suo per fidelitatem astruxit, ut ad bella vocatus intrepide et fideliter usque ad mortem accurrat, a fortiori Christo fidelitas servanda est, qui est «rex regum», ubi nulla fidelitas perdi potest. Ideo cum animi alacritate est 197ra illi fidelitas servanda. Parant se milites mundi, ut oboediant omni hora dominis suis et se adaptant et quaeque oportuna ad ostensionem fidelitatis nollent notari de infi¬delitate pro quacumque re, potius enim vellent non esse quam pro infidelibus haberi. Ex hoc nobilis Christianus doceat mysterium Christianae militiae, ut servet fidelitatem et sit, uti qui agone contendere habet, abstinens ab omnibus, quae impedimentum praestare pos¬sunt, quo minus vincat, et cum nobis sit colluc¬tatio contra principem tenebrarum, qui non de¬bellatur nisi per regulas observantiae regis nostri Christi. Si fideles esse volumus, illas observare necesse erit; nam ‹genus daemoniorum non eici¬tur nisi per ieiunium› et abstinentiam a prohibi¬tis. Error non debellatur nisi cum veritate, et luxuria non nisi cum castitate, et omnia genera daemoniorum sub principe tenebrarum non nisi luce Christi vincuntur. «Lux lex» est. Sic patet quod fideles Christo non sunt, qui eius legibus non oboediunt, ut possint esse «fortes in bello» contra malignum. Vitia vitiant potentiam militis Christi, et peccata separant ab ipso capitaneo et belligerum spiri¬tum ligant, ut capiatur et in potestatem adversa¬rii Christi redigatur. De fidelitate vero parium et inferiorum ad superiores et superiorum ad inferiores bene di¬stinguit Mauritius in Distinctionibus suis. Quem vide. Nota quod in sacramento eucharistiae pos¬sumus reperire dispensationem mysteriorum Dei, quoniam ipsum est omnium divinorum complementum; nam si foret panis, in quo esset tota vita Iesu scripta, et ille foret transsubstan¬tiatus in corpus Christi, tunc primo sensibilis seu visibilis historia perfectissimae vitae Iesu esset, quae occurreret, et illa significaret quod perfec¬tus vir hanc viam tenere deberet. Deinde consideraret sub ista historia veraciter contineri verbum vitae animae. Sicut panis sen¬sibilis est pascentia vitae sensibilis, ita panis ve¬rus sub sensibili specie sensibilis panis contentus est cibus animae, quae capax est veritatis. Veritas enim quae panis non potest esse nisi cibus intel¬lectus. Et quia anima non pascitur de hoc pane vero et vivo nisi fide recipiatur, ideo sub ista pascentia, ubi veritas non uti est, sed uti in fide 197rb «et aenigmate» capitur, pascit, est veritas signi¬ficata, quae non in aenigmate aut figura, sed uti est in aeternitate aeternaliter et veraciter pascit; et illa est felicitas, quae quaeritur. Historia in superficie panis est sensus litte¬ralis; significatio, ut imitemur, est sensus tro¬pologicus; pascentia animae per fidem est alle¬goricus; et spes vitae sine fide «et aenigmate», scilicet in aeterna veritate, est anagogicus. Sic mysteria dispensantur, scilicet sub sensibili hi¬storico et litterali sensu triplex latet mysterium seu sensus: primus est imitationis in moribus; secundus refectionis in aenigmate et est gratiae; tertius est visionis facialis et est anagogicus et gloriae. In sacramento eucharistiae visibili praesup¬ponamus in figura crucifixi aut nomine Iesu aut figura rotunditatis et ‹sinceritatis azymi› et virtu¬tis pascentiae complicari historiam sensibilem vi¬tae Iesu, et iuvabimus nos, ut intelligamus dis¬pensationem mysteriorum Dei, scilicet quid sci¬endum, scilicet «Iesum et hunc crucifixum»; quid faciendum, scilicet quod Christus fecit, qui dixit: ‹Exemplum do vobis, ut quemadmodum ego fe¬ci, ita et vos faciatis›; quid credendum, scilicet Iesum verbum vitae sub speciebus esse et in ae¬nigmate; quid sperandum, scilicet Deum esse essentiale praemium. Littera seu historia vitae Iesu figurare debet vitam nostram et species panis visibilis panem vitae, qui est corpus Iesu sub speciebus, et cor¬pus Iesu sub speciebus figurare debet divinita¬tem, qua frui speramus in aeternitate, ut dicit Complenda missae officii de sacramento sic ha¬bens: «Fac nos, quaesumus domine, divinitatis tuae sempiterna fruitione repleri, quam pretiosi corporis et sanguinis tui temporalis perceptio praefigurat.» Et haec est summa sacrae Scripturae, quae non describit nisi perfectum virum, scilicet Ie¬sum Filium Dei, et imitationem eius et quod pane vitae et intellectus cibantur imitatores per fidem et ob fidem assequentur fruitionem divi¬nitatis Christi, quam per fidem hic habent in spe et demum in re. Describit Moyses rerum Genesim et homi¬nem finem animalium et quae sub illo genere sunt et quod post creationem hominis animalis «inspiravit» Deus homini spiritum «ad imagi¬nem» creatoris. Hic spiritus, qui est imago creato¬ris, «ad imaginem Dei» creatus est. Quae imago non est creata, sed «ad imaginem» 197va illius increa¬tae imaginis creatus est spiritus homini animali infusus. Huic spiritui, qui est imago viva ad Dei imaginem creatus, uti semen vivum se habet ad hoc creatum, ut fructificet. Sed fructus est, ut imago viva se exemplari assimilet, in quo solum quiescit. Hoc assimilare est intelligere. Quanto enim natura quae viva imago, se magis intelligit imaginem, tanto plus ad exemplaris notitiam ac¬cedit, et quanto plus creatoris sui notitiam in se habet, tanto est ei similior, nam notitia est viva similitudo. Sed quid potest informare naturam docilem, ut se conformet exemplari, nisi exemplar ip¬sum, scilicet imago Dei vivi increata quae est et verbum, per quod intellectus in esse prodiit? Et quia homo per se non potuit invenire, quo¬modo se suo creatori conformaret quem igno¬rabat, ne careret quiete et perfectione, post multos paedagogos ille se ipsum in humana specie ostendere debuit, cuius intellectus unitus fuit veritati et increatae imagini, qui viam ascen¬dendi ad finem perfectionis in se ostenderet et doceret. Unde quando multi prophetae, sapientes at¬que sancti praecesserunt in natura humana, sicut puer crescit usque ad statum perfectionis, tunc venire debuit sanctus sanctorum, magister ma¬gistrorum et «dominus dominantium». Illius ad¬ventus fuit ab initio absconditus et latens, uti in puero Salomone, quando in utero conceptus fuit, latebat admirabilis regia sapientia et maie¬stas in perfecta eius aetate ventura. Omnes igitur prophetae, qui ab errore nisi sunt populum re¬trahere ad veritatem, non sunt incitati ad hoc nisi per spiritum illius venturi magistri qui et ve¬ritas, et tunc in natura humanitatis occulte late¬bat. Omnis igitur vera historia ad nostram in¬structionem scripta ipsum magisterium Messiae praefigurabat. Hic magister venit, qui et Filius atque «imago Dei invisibilis», et habuit «verba vitae aeternae», quae sunt verba vivificantia imaginem eius creatam, et aperuit nobis «mysteria regni cae¬lorum» ac quod ipse foret forma seu via, quam si quis in hoc mundo reciperet, ipsum scilicet hic induendo, talis in se reciperet spiritum eius, qui eum vitaliter pasceret et duceret usque ad filiationem Dei Patris sui et conformitatem eius in gloria regni 197vb caelestis. In his pendent mysteria, quae Paulus de sa¬pientia a saeculis abscondita et nunc revelata in verbo evangelii dispensavit fidelibus, quae sic in sacramento eucharistiae uti in brevi con¬clusione omnium mysteriorum lucidius com¬plicantur.