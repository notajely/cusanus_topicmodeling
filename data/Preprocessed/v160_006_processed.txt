SERMO VI Respexit humilitatem 73r «Respexit humilitatem ancillae suae». Virgo Maria, omni laude dignissima, tantae altitudinis, quod nulla linguarum sufficiens est eius laudem exprimere, quia si fieri posset, quod arenae pulvis et undae, undarum guttae, rosa, gemmae, lilia, flammae, aethera, caeli¬colae, nix, grando, sexus uterque, ventorum pennae, volucrum, pecudum genus omne etc. lingua cuncta forent, minime depromere pos¬sent, quae sis vel quanta, virgo, regina Maria! Tamen, quia salutem humani generis summo desiderio sitivit et Deum suppliciter in summa humilitate rogavit, ut humano generi finem salutis misericorditer aperiret, dixit: «Adhaesit pavimento anima mea, vivifica me secundum verbum tuum!» Nomine humanae naturae dixit etiam: «Humiliatus sum usquequaque, vivifica me secundum verbum tuum», quia humana natura lapsa in malum et mortua usquequaque <ad vitam> destinata etc. Dixit: «Vide humilitatem meam et eripe me!» «Aspice in me et miserere mei» etc. Vide, «quoniam mandata tua dilexi, in misericordia tua vivifica me!» Audivit Dominus devotissimam orationem et «respexit humilitatem ancillae suae» et «fecit magna» cum ea, quod Israel recepit puerum per eam, «sicut locutus est ad patres» etc. Igitur de hiis et de laudibus Virginis aliquid dicturus etc. Primo de causa casus humanae naturae, quae per virginem Mariam exaltata est, et qualis haec virgo fuerit, quae meruit esse mater Salvatoris per gratiam. Et hoc ibi: «Respexit»; «oculi enim Domini super iustos» etc. Et ibi primo historia evangelii praemittatur succinc¬tissime. Secundo, quia «respexit» Dominus Mariam et eius «humilitatem», ibi de virtute humilitatis et eius contrario, scilicet superbia, aliqua tangenda. Et quia, postquam Deus respexit Mariam et eius humilitatem et vidit, quoniam ‹ancilla› sua fuit, exaudivit et ‹fecit ei magna›, de ancillatione et servitio Dei per orationem ali¬quid tangetur. Et concludetur ibi dulciter, quo modo unio animae ad Deum et Dei ad animam oritur ex dulci concordantia respectus Dei, humiliationis hominis et devotionis in ancillatione. Exordii et divisionis perscriptio prima 75r «Respexit humilitatem ancillae suae» Lucae 1. In homilia Bedae: «Quia peste superbiae ⌈at¬tractum⌉ genus humanum perierat, decebat, ut medi¬camentum humilitatis, quo sanaretur, prima mox incipientis salutis tempora praetenderent; et quia per temeritatem seductae mulieris mors in mundum introierat, congruum fuit, ut in indicium vitae rever¬tentis mulieres se devotae humilitatis invicem ac pietatis praevenirent obsequiis», etc. Et sub brevi¬tate tangatur cum homilia evangelium, etc. «Respexit» Deus approbando «humilitatem an¬cillae suae», quae omni studio humilissime verum Salvatorem videre sitiebat ad hoc, ut iniquitas pec¬cati originalis tolleretur. Et sic tangendum de pec¬cato originali modicum et eius deletione, quo modo etc. «Respexit» Deus, id est convertit se Deus ad hu¬milem suam ancillam, quae toto animo se ad Deum convertit. Et sic tangendum de ornatu Virginis et eius pulchritudine, quo modo meruit esse Dei habi¬taculum. Et ibi de anima nostra, quo modo con¬verti debet ad Deum, ut Deus convertatur ad ipsam. Tertio ‹respexit ad ancillae suae humilitatem›, quia concordantia symphonica Dei et animae humi¬litate decoratae amorosa est. ‹Disperdet enim Domi¬nus superbos mente cordis et respicit humiles›. Ita ibi de humilitate et superbia tangenda sunt aliqua. PARS PRIMA De hominis iustitia originali eiusque casu et de Mariae virginis gratia Deus hominem ad se creavit. Ideo inter alia originalem iustitiam sibi tribuit, qua originali¬ter iustus ex gratia gratis data fuit, quam per peccatum originale perdidit, et resurgere plene non potuit nisi per Salvatorem. Quod Maria plena Sancto Spiritu scivit. Hinc humilissime supplicavit, ut Salvatorem mittendum et pro¬missum mitteret. Et in hac humilitate Deus eam respexit et exaudivit. Est autem peccatum originale illud peccatum, quod secundum fidem catholicam communiter unusquisque nostrum eo ipso, quod per pro¬pagationem seminis ab Adam descendit, con¬trahit. Ad Romanos 5: «Per unum hominem peccatum in hunc mundum intravit». Actuale peccatum est culpa, quam quisque per propriam voluntatem commissive vel omissive contrahit. Originale a parentibus absque propria voluntate etc. Quidam dicunt peccatum originale esse culpabilem infectionem, quam anima con¬trahit ex eius unione ad carnem concupiscenter seminatam, et sic materiale peccati esset con¬cupiscentia habitualis in anima ex coniunctione ad foedam carnem, formale esset carentia originalis iustitiae, sicut materiale in actuali est conversio ad creaturam, formale aversio a Deo. Originalis iustitia fuit habitus divinitus col¬latus primis parentibus tenens appetitum sen¬sitivum sine omni rebellione subiectum spiritui et fuit in essentia animae redundans in omnes potentias, primarie in ipsam voluntatem. Anselmus in De conceptu virginali dicit «peccatum originale esse carentiam originalis iustitiae cum debito habendi eam». Omne peccatum est privatio oppositae iustitiae. Sic originale privat originalem iustitiam. Et debitum per fidem in adultis, per baptis¬mum et <per> circumcisionem in vetere testa¬mento dimittitur et dimittebatur. Et illa <carentia> est culpa. Et poena, scilicet concupiscentia, remanet. Et sic non restituitur originalis iustitia, sed aliud loco eius, scilicet gratia gratum faciens. Et sic, quamvis in nobis sit fomes habitualis vel aptitudinalis et ‹alia lex in membris repug¬nans legi mentis› inveniatur, scilicet ablatio originalis iustitiae, tamen non obest «hiis, qui sunt in Christo Jesu, qui non secundum carnem ambulant». Hoc peccatum traducitur ad posteros, quoad culpam et poenam, qui generantur per pro¬pagationem, quia peccante Adam et perdente originalem iustitiam, quam tenere et trans¬mittere debuit, omnes in eius lumbis potentiali¬ter futuri per rationem seminalem eandem iustitiam perdiderunt. Et sic, quia in eo tota humana quodam modo natura potentialiter fuit, ideo etc. –, sicut culpa voluntatis alicuius transit in membra eius. Et sic originalem iustitiam in potentia lumborum Adae exsistentes eo perdente perdiderunt. Quare, si qui tunc fuissent nati aut etiam nascerentur post non per propagationem ex Adam, non perdidissent. Et dicitur «de Adam», quia si sola Eva peccasset, non fuisset transfusio facta, quia pater principium motivum generationis et principium transfusivum in posteros. Ergo, si solus Adam peccasset, contraxissemus. Nec peccatum hoc est in anima per viam traductionis, quia non traducitur, nec in carne, quia non est capax virtutis aut vitii, sed est ibi potentialiter respectu animae ex divina distric¬tione, scilicet quando anima sibi coniungitur, quod tunc ipsa careat iustitia originali et divina gratia. Ideo nihil profuit remissio peccati originalis Adae nobis, quia non ut naturale totam natu¬ram humanam concernens fuit remissum, sed ut personale. Sic baptizati parentes adhuc generant filium in originali peccato exsistentem. Exemplum de grano seminato mundo: generat granum in spica. Et circumcisus incircumcisum generat. Contrahit anima pura a carne concupiscentiam et culpam originalem, sicut bonum vinum in putrido vase inficitur et pulcher homo in lutum cadens maculatur. Et ‹per gratiam concupiscentia poena origi¬nalis peccati non exstinguitur nisi in beata Virgine, quae habuit hoc singulare tantum› etc. Sic habetur ‹naturam per personam corrup¬tam et corruptam naturam dietim corrumpere personam. ‘Libido transmittit peccatum ad posteros’, et propter inoboedientiam spiritus Deo facta est caro inoboediens spiritui. Quare libido, quae remanet in carne, “contra spiritum est” etc., quia omnes nascimur “filii irae” propter hoc. Ideo multiplices defectus incur¬rimus, scilicet mortis, amissionis divinae visio¬nis et gloriae›. Unde ‹in <infantibus> non baptizatis›, in quibus non fuit peccatum actuale per aversio¬nem, ‹hoc peccatum operatur poenam damni, non tamen sensus›. Non enim dolent de hoc, quia sunt sapientes spiritus, ideo non dolent, quod gloriam non habent, quia sciunt se num¬quam habiles per gratiam gratum facientem fuisse, sicut nec quisque sapiens dolet de hoc, quod volare nescit, quia alas non habet etc. Aliae sunt poenae, puta ignorantia, pronitas ad peccandum, infirmitas etc. Haec beatissima Virgo sciens, quod nisi Christo Salvatori per gratiam gratum facientem et per eius merita [sibi] incorporaremur, qui est ipsa vera «veritas et via», ad patriam num¬quam quisquam veniret, et quia sanctissima et in visione beatifica exaltata vidit et cognovit hominis finem, ideo humilissime pro humana salute eum rogavit. Quare «respexit humilita¬tem ancillae suae». Et contra hanc mortem generalem et uni¬versalem plantavit Dominus lignum vitae in medio paradisi: «Plantaverat enim Dominus Deus paradisum voluptatis a principio (Gen. 2), in qua lignum vitae in medio» etc. Postquam enim Dominus Deus «aquas ab arida separavit», id est aeternam patriam et «terram» desiderabilem et promissionis «lacte et melle fluentem» semper, usque tunc frigidi¬tate aquatica fluxibilis peccati coopertam et incognitam, – per separationem ostendere voluit, ut regeneratio fieret cum multis gene¬rationibus et fructibus, ut habetur Genesis 2 –, tunc primo et ante omnia, antequam adhuc formaret hominem, id est recrearet eum, fecit locum temperatissimum et amoenissimum, situ altissimum, usque ad lunarem globum attingentem, tantae altitudinis, quod aquae diluvii etiam, quae omnes montes transiverunt, eum locum non attigerunt. Ornavitque eam herbis, arboribus, plantis, virgultis, quibus delectaretur et pasceretur homo, quem posi¬turus erat Dominus in locum eundem. Et dictus est hic locus graece «paradisus», quod latine «hortus» dicitur; et est in oriente, ubi sol fulgere incipit. Et haec historia Sacrae Scripturae unum narrat et aliud, scilicet mysterium, prodit dicente beato Gregorio ⌈XV⌉ Moralium: ‹Sacra Scriptura omnes scientias ipsa locutionis suae more transcendit, quia uno eodemque sermone, dum narrat gestum, prodit myste¬rium›. Paradisus multipliciter capitur: iam pro caelo empyreo, tunc pro ecclesia triumphante, tunc pro homine, tunc pro Christo, nunc autem pro matre sua capietur. Est enim «hortus conclusus soror mea, sponsa, hortus conclusus, fons signatus. Emis¬siones tuae paradisus malorum punicorum cum pomorum fructibus, cypri cum nardo. Nardus et crocus, fistula et cinnamomum cum uni¬versis lignis Libani». «Sicut cinnamomum et balsamum» etc. ‹Odor unguentorum›. «Surge aquilo!» Haec paradisus est «locus temperatissimus», id est virtuosissima, amoenissima pietate, altis¬sima caritate, «usque ad lunarem globum» <attingens>, super omnem naturam corrupti¬bilem, ad quam «aquae diluvii», id est peccata et temptationes, non ascenderunt. In qua virtus vegetativa est multis floribus virtutum ornata, vita sensitiva et ‹arbor scien¬tiae boni et mali›, scilicet ratio etc., ut «Adam» secundus «factus in animam viventem», id est Christus Jesus, deliciaretur in ea etc. «Descendit» itaque, Maria, «dilectus» tuus «in hortum suum ad areolam aromatum, ut pascatur in hortis et lilia colligat». Ornata est haec paradisus mirandis et stupendis floribus et lignis aromatum et virtu¬tum, ut delectaretur et pasceretur homo, quem positurus erat Deus ibidem, scilicet Deus et homo. 75v ‹Arbor, quae est in medio paradisi, arbor scilicet vitae›, quae altitudine sua «caelos pene¬travit», [et] haec arbor vitae [quae] Christum Jesum Salvatorem signat, qui in utero Virginis gestabatur. Quam quidem arborem tota para¬disus magnificavit sibi tribuendo et influendo, ut cresceret, melius et optimum, quia «magnifi¬cavit anima mea Dominum et exsultavit spiritus» hanc arborem attingens «in Deo salutari» suo, quia haec arbor fuit in paradisi medio radicata in humilitate et castitate et caritate, quia «respexit humilitatem». O, quale nutrimentum attraxit haec arbor «ex purissimis» Virginis «sanguinibus»! Qualis refluxit gratia ab arbore in radicem, quia «sanctificavit tabernaculum suum Altis¬simus!» Anselmus 18 De conceptu virginis: ‹Decebat, ut ea puritate, qua maior sub Deo intellegi nequit, virgo niteret, cui purissimus Dei aeterni filius pro filio ita dari merebatur, ut esset communis et Dei et Virginis filius›. O, qualis effluxit gratia gratum faciens et sanctificans in tabernaculum Dei! Posuit enim «sol iustitiae» in ortu suo hanc paradisum et exaltavit super omnia mortalia, quae sub luna sunt, per gratiam hanc paradisum et traxit tabernaculum suum in sole. «In sole posuit tabernaculum» etc. Tanta quidem gratia «sanc¬tificavit tabernaculum suum», quod numquam cecidit in aliquod peccatum, neque etiam veniale, sine quo numquam quisquam vixit, et secundum conveniens neque originale etc. Et secundum sanctum Augustinum haec paradisus tantae amoenitatis et pulchritudinis exsistit, quod est «candor lucis aeternae et speculum sine macula Dei maiestatis» (Sap. 7). Numquam quisquam gratia maior, virtute purior, caritate ferventior, fide stabilior, spe robustior, pace tranquillior, gaudio in Sancto Spiritu plenior, sermone modestior, factis sanctior! ‹Si linguis hominum et angelorum loqua¬mur›, quis tuas laudes digne promere poterit? Tu prophetarum iubilus et desideratum prae¬conium, tu omnium sapientum et scribarum silentium, tu patriarcharum et regum in Israel «inclita proles!» Hiis omnibus et angelis maior. Tu ‹mulier amicta sole, lunam calcans sub pedibus›, tu induta lumine sicut vestimento, undique [etiam] splendoris vigore obtutus etiam reverberans angelicos. De ‹arbore scientiae boni et mali› in paradiso, scilicet de ratione et intellectu beatissimae Virginis, quo modo haec arbor habuit dulcis¬simos fructus contemplationis in articulis divinitatis et humanitatis quattuordecim! Non tamen fructus degustantur et comedun¬tur rationibus et discursu humano, sed altis¬sima fide, qua credidit, quia dixit: «Quo modo fiat istud?» Etc. Et addidit angelus: «Spiritus Sanctus» etc. Ecce, gratia fidei de caelo in eam descendit. Et amplius de «quo modo» non quaesivit, sed dixit: «Fiat mihi secundum verbum tuum». Ecce, maximam fidem per hanc arborem in paradiso locatam signatam, quia per fidei con¬templationem ascenditur in ‹scientiam boni et mali› et in deiformitatem et theophaniam altissimam. Sed arbores donorum Sancti Spiritus et arbores beatitudinum et arbores privilegiatae, quae alibi non inveniuntur, in hac paradiso! «Et fluvius egrediebatur de loco voluptatis ad irrigandum paradisum», id est superabun¬dantia gratum facientis gratiae immediate emanantis in anima<m> Mariae ab illo ‹fluvio aquae vivae procedente de throno Dei et agni›, qui est «fons indeficiens». Ad hunc fluvium et eius humorem omnia ligna paradisi mittunt radices suas, ut sint folia sua iugiter viridia et semper fructifican¬tia. Et «dividitur in quattuor capita», id est cardinales virtutes, quibus gratia Mariae ad extra quodam modo effluxit, ut esset promptis¬sima ac excellentissima in omnibus actibus moralibus et virtuosis. Ex quibus quattuor omnes morales virtutes fluunt rivuli, ex quibus terra virtuosi habet irrigari. Et sic est paradisus «puteus aquarum viven¬tium» et «hortus conclusus», est «fons signa¬tus», qui numquam est alienis aquis amaricatus, in qua nullum umquam fuit peccatum nec in¬ordinatus motus etc. Fuit in donis naturae speciosissima et decentissima, quoad spiritualis vitae principium extra hoc indicans, quod intrinsece fuit, scilicet humilitatem, castitatem etc. Quare numquam quisquam ex eius visu temptabatur, sed ad virtutes incitabatur. Sed Eva quoad humanae naturae initium fuit iuxta finem suum etiam pulcherrima, sicut et Adam. Sic et Christus quoad finem suum: «Discite a me, quia mitis» etc. «Sapientia hominis lucet in vultu» etc. «Tota pulchra es, amica mea, et macula non est in te». «Ecce, tu pulchra es, amica mea! Ecce, tu pul¬chra, oculi tui columbarum». Fuit «ab intus in aureis fimbriis, circumamicta varietatibus». Duplices sunt virtutes: naturales et adventi¬tiae. Naturalis est industria ad opera pruden¬tialia vel artificialia, sive actus sapientiales vel scientiales – hoc ex parte virtutis cognitivae –, et naturalis inclinatio ad opera moralia: iusti¬tiae, temperantiae, fortitudinis et mansuetu¬dinis etc. Adventitiae vix sine naturalibus virtutibus acquiruntur. Tamen profectio virtutum natu¬ralium est in adventitiis, quia naturales sunt instrumentum investigandi, quid in particulari verum vel falsum sit, sed hoc docent adventi¬tiae. Et naturalis non inclinat nisi ad unum oppo¬sitorum; moralis iam ad unum, iam ad reli¬quum, secundum quod ratio recta dictat. ‹Hinc de quanto naturalis fortior, tanto periculosior, nisi ratione regatur›. Exemplum: Ut naturalis mansuetudo in¬clinat semper ad non irascendum, sed moralis iam ad irascendum, iam ad non irascendum, prout recta ratio dictat, sic de iustitia etc. Ex fomite contracto ex Adam, qua secundum habitum vel appetitum inclinatur sensualitas in aliquod praeter imperium rationis, duo se¬cundum Augustinum XXII De civitate Dei contraximus, scilicet ignorantiam et concu¬piscentiam. Cum ergo ‹caro concupiscat contra spiritum›, tunc ex diversa proportione mix¬tionis corporis et ex diversa mixtura harmoniae et influxus unus ad unum, alter ad aliud in¬clinatur. Unus magis habilis ad unam scientiam, et alter ad aliam artem etc. Unus stolidus, alter prudens, alter habilis etc. Hanc dispositionem <habet> haec paradisus: In omnibus suis membris ordinatissimam et naturalium virtutum fecundissimam sibi in vas et sacrarium Sanctus Spiritus disposuit etc. Nulla resistentiae influentia! Accessit propin¬quissime ad innocentiae statum ultra omnes genitas etc. Virtus autem adventitia duplex: aut ex frequentatis actibus acquiritur aut desuper in¬funditur. Ex frequentatis considerationibus prudentialibus generatur habitus prudentiae in intellectu; et sic de aliis. Naturale est omnibus potentiae animae reservativis, ut ex actibus frequentatis interius habitus generetur inclinans ad consimiles actus. Ideo valde utile est saepe habere propositum bene faciendi et peccata vitandi. Virtutes theologicae et gratiae gratum fa¬cientes desuper influuntur. Et secundum Augustinum ista «virtus est bona qualitas mentis, qua recte vivitur, qua nullus male utitur, quam Deus in nobis sine nobis operatur». Et sic acquisita dirigit politice ad res huma¬nas, infusa theologice ad supernaturales res. Et naturaliter acquisibiles conectuntur in prudentia, infusae conectuntur in caritate. Caritas est «vinculum perfectionis» secun¬dum Apostolum. ‹Qui habet caritatem, omnes morales virtutes habet, et qui eam non habet, nullam habet›. Et crescente ea crescunt ceterae virtutes, quaelibet in sua specie, sicut crescente manu crescunt digiti, tamen auricu¬laris semper remanet minor aliis etc. Sic virtus infusa, cum sine caritate esse non possit, cum peccato mortali non stat, sed bene acquisita: Propter unum actum luxuriae totus habitus castitatis non subito corrumpitur, quin adhuc inclinetur. Unde reversus graviter dolet. Secundo virtus infusa stat cum habitu vitioso. Deus potest dare caritatem habenti adhuc habitum et maximam inclinationem ad vitium, secus in acquisita. Tertio virtus infusa patitur circa materiam propriam inordinatas passiones et temptationes, sed non acquisita, quae subiugavit appetitum sensitivum rationi. Et tamen infusa adhuc est excellentior, quia dirigit in finem superiorem. Maria undique pulcherrima etc. PARS SECUNDA De virtute humilitatis eiusque contrario, scilicet superbia 74r Quia superbia spiritualium vitiorum primum et radicale vitium – quae <vitia> sunt quinque et duo carnalia, scilicet gula et luxuria – et superbiae opponitur humilitas virtuosissima, ideo «respexit humilitatem». «Respexit» enim de caelo in terram «humili¬tatem ancillae suae». Non dicit nobilitatem vel altitudinem, quia «humilia respicit et alta a longe cognoscit», «deposuit potentes» etc. Psalmus: «Quis sicut Dominus Deus noster, qui in altis habitat et humilia respicit in caelo et in terra?» «Respexit humilitatem», quia virginitas sine humilitate nihil prodest, sed humilitas bene sine virginitate. Augustinus: «Melior est nupta humilis quam virgo superba». Salvator humilissimus: «Discite a me, quia mitis sum et humilis corde!» Igitur humilitatem respexit. Humilis enim Christus fabricavit sibi ex humilissima, purissima, examinata et purgata virgine vas et receptaculum suae humilitati conforme etc. In solo itaque humili corde «Deus» habitat, ideo «superbis resistit». ‹Superbia enim omnes virtutes destruit. Humilitas est vas ⌈avarum⌉ gratiarum, et superbia non recipit. Unde dixit quidam Alexandro superbo: “Deus praesto est praestare sapientiam, sed tu non habes, ubi recipias”. “In malivolam animam” etc. Omnia superbia inquinat et maculat. Eccle¬siastici 13: “Qui ⌈coinquinaverit⌉ superbo, induet superbiam”›. ‹Omnia vitia ex superbia. Angeli per eam ceciderunt. Omne peccatum› secundum Au¬gustinum ‹aut est ex commissione aut transgressione. Transgressio sine inoboedientia non est, inoboedientia sine superbia non est›. Quare superbia maximum vitium. ‹Ad proprium subiectum ita se superbia habet, quia inflat. Sapientiae 4: “Disru<m>¬pit” Dominus “inflatos”, reddit hominem in¬felicem, quia de semine gratiae Dei colligit infelicem superbiam, vertit diem in noctem et lumen in tenebras. Sed humili “nox sicut dies illuminabitur”. Pessime sua vendit›, quia pretiosa pro parva pompa. ‹Decipitur superbus, caecatur et infatuatur. Omnes periculosae hereses ex superbia secun¬dum Augustinum. Glossa Jeremiae 49: “Arrogantia tua et superbia cordis tui decepit te”. Deo et hominibus superbia est odibilis, quia Deo et homini iniuriatur: Deo, quia usurpat sibi, quod eius est, scilicet dominari; homini, quia vult eum sibi subicere, quem natura ei aequavit. Et a suis odio habetur superbus; odio habet alium superbum›, licet ambo sint unius diaboli filii. ‹Venit Deus in mundum humiliter contra superbiam, et veniet “dies Domini exercituum super omnem excelsum et arrogantem” (Is. 2). Lucifer pulcherrimus factus est diabolus. Homo volens esse sciens factus est insciens. Saul cum esset humilis, factus est rex, cum factus esset superbus, perdidit (I Reg. 15). Roboam amisit principatum decem tribuum, Nabuchodonosor factus est pecus. Holofernem Judith interfecit, publicanus pharisaeo superbo praelatus›. ‹Qui sibi placet, stultus est, superbus sibi placet, ergo. Et est tanta stultitia, quod ille omnibus displicet, qui sibi placet. Periculosissima infirmitas est superbia, quia de facili incurritur. Difficulter medetur, cito reinciditur›. ‹Comparatur vento. Augustinus: Lucerna, ut non exstinguatur, ventum superbiae non patiatur! Comparatur fumo, quia quanto magis ascen¬dit, tanto plus evanescit. Psalmus: “Inimici Domini, mox ut honorificati fuerint et exaltati, deficient quemadmodum fumus”. Comparatur spumae, quae cito transit; cor¬niculae, quae dicitur pennas aliarum avium sumpsisse et, postquam deplumata fuit, reman¬sit turpissima› etc. Sic de asino, qui pellem leonis circumdedit etc. ‹Comparatur vesicae plenae vento, quae cum pungitur aculeo, in nihilum redigitur›; sic et superbus mortuus. ‹Comparatur paleae propter inconstantiam. Aurum habet infimum locum et est nobilius›; sic humilitas etc. ‹Comparatur araneae, feretro, gallinae›. ‹Superbia dividitur in superbiam interiorem, quae est duplex: intellectus et affectus. Intel¬lectus est, quae quattuor habet species. Versus: “Ex se, pro meritis, falso, ⌈post⌉ omnibus inflat”. <Superbia> affectus dividitur in praesump¬tionem et appetitum propriae excellentiae. Excellentia triplex: dominii, magisterii, sim¬plicis excessus›. «Superbia exterior est aliquid extrinsecum, quod a superbia interiore procedit et eam ostendit, et est vel in corpore vel ornatu, familia, equis, aedificiis, libris, cantu». Item «superbia quandoque oritur ex bonis naturae, quandoque ex bonis fortunae, quando¬que ex bonis gratiae. Bona naturae: quaedam corporis, quaedam animae. Corporis sunt ista: sanitas, fortitudo, agilitas, pulchritudo, nobilitas, libertas. Animae sunt ista: rectitudo ingenii et velocitas, bonitas memoriae, potestas tolerandi exercitium, natu¬ralis dispositio ad virtutes seu naturalis virtus. Bona fortunae sunt exteriora bona, quae sunt in potestate hominum et possunt auferri, ut sunt deliciae, divitiae, laus, gloria, gratia humana. Bona gratiae sunt scientia et virtutes». ‹Quinque damna in homine facit superbia: Arefacit homines, ut melius accendantur, id est: sine humore gratiae et compassione efficit. Ecclesiastici 6: “Non te extollas” etc., “ut non derelinquaris ut lignum aridum in eremo”, id est in inferno, ubi concremabuntur superbi. Secundo hominem consumit et eius bona annihilat. Tertio infamat et decipit. Jeremiae ⌈44⌉: “Arrogantia et superbia cordis tui decepit te”. Quarto elevat, ut maxime praecipitet. Lucae 14: “Qui se exaltat, humiliabitur”. Quinto hominem facit penitus infelicem, de bono semine malam messem metit, mala pro bonis seminatis colligit, de vita moritur, de medicamine vulneratur etc. Filiae vero superbiae sunt septem, scilicet praesumptio, ambitio, inoboedientia, irreve¬rentia, erubescentia, boni contemptus, irrisio bonorum; vana gloria et hypocrisis›. ‹Superbia secundum Augustinum “est perversae celsitudinis appetitus”, ‘quae omni¬bus invidet: superioribus, quia eis non aequatur, inferioribus, ne aequentur, paribus, quia ae¬quantur’. Et si est intra, est superbia, si extra, vana gloria. Vana gloria habet species, scilicet inoboe¬dientiam, quia non vult videri inferior, con¬tentionem, iactantiam, hypocrisim, pertinaciam, discordiam – semper tenet contrarium –, novita¬tum praesumptionem. Duodecim gradus superbiae› etc. Remedia ‹contra superbiam: Ascende per humilitatem! Quorum primus <gradus> est, quod homo in veritate cognoscat se infirmum esse, inopem boni, vitiosum› etc. Sed duplex superbia eum humilem detrahere a gradu suo nititur, scilicet carnalis et spiritualis. Carnalis suggerit homini, quod sit melior, quam est, in scientia, in divitiis, in dignitate; et non permittit hominem suam vilitatem cognoscere. Signa superbiae secundum Cassianum: “In loquela clamor, in taciturnitate amaritudo, excelsus et effusus in laetitia risus, irrationalis in severitate tristitia, in reprehensione rancor, facilis in sermone” etc. ‹Vis vincere superbiam, humilia opera diu exerceas apud proximum in despectis officiis: mulier domum scopando, scutellas lavando, humili habitu incedendo etc. Humilia verba habe, novissimum locum elige, ‘noli vocari rabbi!’ Etc. Non te iactare, cogita de morte et eius hora! Hiis te assuefac, et humilitatem acquires›. ‹Alia est superbia periculosior: spiritualis, quae mentem intumescere facit et supra se elevat, quia de virtutibus et meritis gloriatur. Nullum vitium est, quod ita alias omnes virtutes exhaurit et hominem cuncta iustitia et sanctitate exspoliat›. Contra hanc cogita semper: ‹‘Non ego, sed gratia Dei mecum’. “Gratia Dei sum id, quod sum”, et “Deus est, qui operatur velle et perficere pro bona voluntate”. Debes diligenter considerare propriam vilitatem, et quod bona mentis tuae sunt Dei, non tua, et quod de ipsis rationem redditurus sis, et quod mala tua sunt tua, et sunt plura et digna poenis infernalibus. Et hoc bonum, quod habes, non est tuum nec est purum, sed imperfectum, plenum neglegen¬tia, tepiditate, vana gloria etc. Item debes semper meliores et superiores tuos et praesertim Christum Jesum attendere, qui ait: “Discite a me, quia mitis” etc. Et sic aliorum comparatione vilescas te ipsum! Tunc incipis te cognoscere et ex affectuoso et perseveranti exercitio indues virtutis humili¬tatis habitum. Et talis velles ab omnibus reputari! Et demum in magnis et sublimibus donis non te exaltabis› totum Deo, «a quo omnia», tribuendo etc. Et sic nota, quod proprie ascensus contra superbiam est sui ipsius cognitio. ‹‘Ipsi nos probati’ cognoscimus nosmet ipsos (⌈I⌉ Ad Cor. ultimo). Ideo Augustinus in principio Soliloquiorum orat, ut se noscat. Bernardus 36 homilia supra Cantica: ‘Haec cognitio non inflat, sed humiliat’. ⌈Isidorus⌉ De defini¬tionibus: “Philosophia est cognitio sui ipsius” etc. In fronte templi Apollinis: “Vox consulen¬tis, quo itinere ad beatitudinem perveniret”. Responsum est Delphico oraculo: Si te agno¬veris! ⌈Gnothos elitos.⌉ Augustinus IV De trinitate: “Meliores, qui in scientia praeponunt nosse se ipsos; laudabilior animus, cui nota sua infirmitas, quam qui ea non inspecta vias siderum scrutatur” etc. Gregorius XXXI Moralium: ‘Cognoscere se non potest anima, quia tota apud se non est’, nisi luci humiliter appropinquet. Et ⌈XIV⌉ Moralium: ‘Lucem debet aspicere, qui de tenebris vult iudicare’›. 74v ‹De hac cognitione sui ipsius oritur vera humiliatio. “Est enim humilitas virtus, qua verissima sui cognitione sibi ipsi quisque vilescit” (Bernardus De gradibus humilita¬tis). Anselmus De similitudinibus cap. 37 enumerat humilitatis septem gradus: ‘Primus cognitio sui, dolor de culpis perpetratis, peccatorum confessio, voluntaria persuasio, scilicet quod est peccator, concessio, quod sit contemptibilis, patientia in sustinendo iniuriam, amor, quo amat se humiliari et contemni’. Gregorius de Constantii humilitate (I Dialogorum): ‘Quidam de fama eius multa audivit, venit et vidit; dixit: Ego te grandem hominem credidi etc.; ille gratias ei egit; dixit: Tu solus es, qui in me oculos apertos habuisti’. Ille: “Despicientem se amplius amavit”›. Etc. ‹Multi fictam habent humilitatem et humili¬tatis umbram. Hieronymus in 87 epistula: Multi virtutis huius umbram, pauci veritatem sequuntur. Auferantur omnia figmenta ver¬borum, cessent gestus simulati! Virum humilem patientia ostendit iniuriae. Augustinus 38 epistula: ‘Nulla alia via ad capescendum veritatem quam humilitas’ etc. Et sequitur: ‘Sicut rhetor nobilissimus inter¬rogatus, quid primum deberet observari in eloquentiae praeceptis, respondit: Pronuntia¬tionem. Quid secundo? Idem. Quid tertio? Idem. Sic de humilitate respondendum est, cum de christianae religionis praeceptis quae¬ritur’. Libro ⌈I⌉ De vitis patrum: exempla humilitatis. De eo, qui numquam loquebatur in tribulatione. Interrogatus, cur, dixit: Dixi animo meo: tu et asinus unum estote. Psalmus: “Ut iumentum factus sum apud te”. Ibidem de alio, qui expulsus et revocatus dixit se cogitasse similem esse cani. Cassianus libro IV ⌈Collationum⌉ de ab¬bate Phinutero etc. In libro, qui dicitur Para¬disus, de Macario etc. De humilitate Jesu Christi, qui ‘factus est homo’ etc. ‘Si non vis hominem humilem imitari, imitare Deum humilem!’ (Augusti¬nus Homilia ⌈15⌉ super Johannem). Gregorius XXXIV Moralium: “O, quanta humilitatis virtus est, propter quam veraciter edocendam, qui sine aestimatione magnus est, usque ad passionem factus est parvulus!”› PARS TERTIA De ancillatione, oratione, devotione «Ancillae suae». Anima efficitur Dei ancilla ei devotissime serviendo, et hoc servitium in devotione con¬sistit et oratione. Primo humilitas praecedere debet, quia devotio non oritur, nisi homo prosternat se humiliter coram omnipotentia Dei vera con¬fessione. ‹‘Prius Deus respexit ad Abel, postea ad mu¬nera (Gen. ⌈3⌉). Cordis affectu id, quod datur, acceptatur’ (Gregorius ⌈XI⌉ Moralium). Est enim “veraciter orare [est] ⌈amorosos⌉ gemitus in compunctione, non verba composita resonare” (Gregorius XXXIII Moralium) avertendo cor a labiis, convertendo ad Deum. “Oratio est mentis devotio, id est conversio ad Deum per pium et humilem affectum fide, spe et caritate subnixum” (Hugo De studio orandi). ‘Elevare’ debet devotus se ‘supra se’ (Thre¬norum 3) iuste iusta petendo. “Est” enim “oratio ascensus in Deum et decentium petitio”›. ‹Et talis petitio triplex est: “casta” pro venia peccatorum, “castior” pro donis sponsi, “castissima” pro sponso (cap. 3 De divinis nominibus in Commento). Augustinus Epistula 47: “Ora beatam vitam, quam omnes appetunt et cupiunt!” “Unam petii a Domino” etc. Subdit: ‘Hoc plus gemitibus quam sermonibus agitur, plus fletu quam affatu. Absit ab oratione multa locutio, non tamen desit multa et fervens pre¬catio, perseveret intentio! Multum precari est: quem precamur, diuturna et pia cordis excita¬tione pulsare’. Job 31: “Quis mihi tribuat adiutorem, ut desiderium meum audiat Omnipotens?” Ibi Gregorius: ‘Vera postulatio non in oris vocibus, sed cordis; apud quem non faciunt verba, sed desideria’. Matthaei 6: “Intra in cubiculum et clauso ostio ora!” etc. Lucae 18: “Oportet semper orare et non deficere”. I Ad Thessalonicenses 5: “Sine intermissione orate!” Psalmus: “Sem¬per laus eius in ore meo”. ‘Oratio autem dicitur omnis regula sancti desiderii’, et sic pro bono opere capitur. Et ‘legitur, quod Apostolus usque ad quintam horam labori manuum insistebat et ab illa hora usque decimam praedicabat; post hoc pro¬curabat pauperibus et peregrinis et sibi neces¬sitatem; nocte orationi vacabat’. Et sic semper orabat. I Ad Corinthios 1; “Gratias semper agentes”. Et est oratio similis catenae luminis vel funis pendentis de petra (cap. 3 De divinis nomini¬bus), per quam funem homo sursum ascendit in Deum. Vigilandum ergo est in orationibus secundum praeceptum Salvatoris (Matth. ⌈16⌉). Johannis 4; Salvator ‘pernoctavit in oratione’. Et Moyses ‘elevatis manibus’ in monte (Exod. 17). Quantum valeat oratio, exemplum in Vitis patrum de Iuliano, qui misit diabolum et impediebatur per monachi orationem decem dierum› etc. De oratione prosequere, ut in Glossa Clementinarum «Si Dominum»: «Quid sit oratio, unde dicatur, quo modo dividatur, ad quem porrigenda, per quem, ad quid, qualiter, ubi et quis sit eius effectus» etc. Secundum sanctum Thomam «devotio est voluntas quaedam prompte tradens se ad ea, quae pertinent ad Dei famulatum». Devotio est benivola promptitudo sive prompta benevolentia, qua mens actualiter circa Dei famulatum debite et rationabiliter afficitur. Est actus, qua mens se Deo devovet tunc, quando se prompte divino cultui et famulatui mancipat; et dicitur ex promptitudine devota – «multitudo filiorum Israel obtulit mente promptissima atque devota primitias Domino» etc. – et immediate a latria elicitus. Et est inter omnes virtutes morales praecipua et caritati proxima; dirigit enim omnes alias virtutes in finem, qui Deus est, eo quod omnes virtutes ad divinum cultum ordinat. Et est duplex: quaedam rationalis vel spiri¬tualis sine notabili defluxu in sensualitatem, nondum scilicet sensualitate tranquillificata et spiritui prompte subiecta, sed rebellizante, ut conquerebatur Paulus: «Video aliam legem in membris meis repugnantem» etc. Sic propter fomitem aliis accidit, quia «caro concupiscit adversus spiritum». «Spiritus promptus, caro infirma». Alia est devotio redundans in sensualitatem subiectam etc. Sensualitas secundum Damas¬cenum et philosophos, licet sit irrationalis, non tamen ut inferiores potentiae, quia oboedi¬bilis rationi secundum participationem. Ratio bruta alia cogit etc. Nihil spiritus ab extra agere potest nisi sensualitate consentiente et oboediente in organis etc. Alias non videretur, quo modo spiritus vinceretur sensualitate etc. Oportet, ut in extrinseco consentiat sensua¬litas spiritui; scilicet nauta merces in mare, ut se redimat, proicit etc. Quando autem talis consensus fit sine resistentia vel murmuratione, vocatur devotio sensibilis: «Cor meum et caro mea exsulta¬verunt in Deum». «Sitivit in te anima mea, quam multipliciter caro». Et contingit aliquando ista tranquillificatio propter fortem intentionem intellectus et fer¬ventem inclinationem voluntatis. Tunc motus maiores expellunt minores. Secundo contingit propter perfectos habitus virtutum moralium ex consuetudine vel in¬fusione acquisitos, qui passiones sensualitatis refrenant. Hinc in virtutibus exercitati minus a sensualitate vexantur. Tertio venit ex speciali gratia Dei. Sed tres gradus virtutum secundum tres gradus incipientium, proficientium et perfec¬torum ponuntur: a quo, per quod, ad quid. Sic devotio est desideriosa, voluptuosa et furiosa. Prima est in incipientibus, ubi sensualitas spiritui oboedit prompte in concordia ad divinum cultum, absque sapore tamen. Et hanc Deus sibi servientibus saepe donat. Voluptuosa est, quando sensualitas altiore gradu et promptiore subicitur spiritui et cum hoc cum quadam spirituali dulcedine et con¬solatione profunditur. Quae cum in tantum intenditur, quod cor satis delectatur, spiritualis iucunditas appellatur. Et augetur in tantum, quod cor ipsum capere non potest: tunc spiritualis ebrietas appellatur. Haec interna saporosa voluptas plus delectat et magis corpus et animam reficit quam omnis carnalis voluptas. Et tales mundanas fastidiunt consolationes et plerumque in diversas internas affectiones et corporales gestulationes, iam flendo, iam cantando, secundum plerumque huius saporis motum et corporis complexionem feruntur. 76r Furiosa devotio spiritualiter vel fervorosa est, quando adhuc altiore modo ipsa sensualitas, super omnem consolationem sibi temporaliter datam vel dabilem, tanto fervore honorem Dei et gloriam quaerit et tam importune sibi famulari conatur, quod quodam modo spiri¬tualiter furire videtur. Et quia videtur sibi, quod ad libitum intentum exsequi non posset, languere incipit. Et vocatur languor spiritualis: «Fulcite floribus, stipate me malis, quia amore langueo». Et dicitur vulneratio amoris: «Vul¬nerasti cor meum, soror mea». Et oritur etiam infirmitas haec ex nimia delectatione, cui ex¬cessive cor inhaeret, extenuatur et disgrassiatur. Hoc est generale omni passioni, quod excellens sensibile etc. In tali gradu sancti mira viderunt et operati sunt sufficientia huius. Omnis vera devotio ex divino amore pro¬cedit, qui habet quattuor effectus secundum Thomam: ‹liquefactio, id est duri cordis mollificatio, fruitio, id est delectatio, languor et fervor›. Qui effectus, si considerentur respectu appe¬titus sensitivi, ratione liquefactionis ponitur devotio desideriosa. In illa cor a sua congela¬tione liquefit: «Anima mea liquefacta est» etc. Ratione fruitionis, in quantum iam tenet, quod desiderat, ponitur devotio voluptuosa. Ratione autem languoris et fervoris, prout scilicet sensualitas fervide assequi nititur, quod desiderat, et tamquam languidus eo, quod ad libitum assequi non potest, quod desiderat, ponitur devotio furiosa. Possunt etiam praedicti effectus respectu spiritus considerari. Sed est sciendum: Non omnis sensibilis est rationali tantum melior, nec omnis magis sensibilis minus sensibili melior, licet forsan, semper ceteris paribus, tamen ita sit. Perfectio devotionum dependet a proposito Deo serviendi perfectissime. Non sapor vel delectatio sensualitatis, sed propositum ser¬viendi est devotio. Et hoc propositum obiective a servitio, in quo <fit>, consideratur ut perfectius in con¬siliis quam praeceptis, vel extensius, quia ad plura servitia, extensius in scilicet multis quam paucis, tertio magis ⌈extensive⌉, secundum quod propositum Deo famulandi fuerit inten¬sius. Et multi maioris devotionis et propositi tardius ad sensibilem devotionem perveniunt quam minus devoti, propter forsan eorum rigidam complexionem. Quare mulieres ad devotionem sensibilem veniunt, quia molliores etc. quam viri. Et homines unius patriae citius quam alterius. Tamen ex hoc non sunt sanctiores, quia qui cito plorat, saepe cito et ridet; et durioris natu¬rae stat, ubi alius cadit. Ecce, maior devotio minoris sensualitatis! Ex sola attritione aut auditu criminaliter viventes moventur saepe in fletum. Temptatio fortis et corporis indispositio sensualitatem impediunt aliquando a devotione. Aliquando huius modi gratia specialiter uni subtrahitur, quia Deus suis amicis illam dulce¬dinem propter eorum melius subtrahit, ut recepta cautius custodiatur vel desideriosius appetatur. Non est ergo semper in potestate nostra huius modi sensibilis devotio. Nec tristari eapropter debemus, nec impatientes esse debe¬mus dicendo: «Anima nostra nauseat» etc. Sed dicere debemus in nobis: Non donat propter nos, ne superbiremus et ea abuteremur, et illi dulcedini plus quam divino servitio inhaere¬<re>mus, in spiritualem cadendo luxuriam delectationi propriae intendentes contra prae¬ceptum: «Delectare in Domino!»