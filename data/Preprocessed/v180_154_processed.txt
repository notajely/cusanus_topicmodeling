Cod. Vat. Lat. 1245 fol.50va «Vere Filius Dei erat iste.» Sunt verba centurionis et eorum, «qui cum eo erant custodientes Jesum» in cruce. Christus tunc «dixit: Consummatum est. Et inclinato ca¬pite» «emisit spiritum». Propositum meum est quattuor dicere. Pri¬mum hodie de causa passionis. Secundum de gestis conscriptis per evangelistas, quousque Je¬sus exivit ad montem Oliveti, et hoc die Mercu¬rii. Tertio de gestis ab illo loco usque ad sepul¬turam, et hoc in Parasceve. Quartum de exitu sepulchri et resurrectione in die Paschae. Causa autem, cur passus est, tangitur in ver¬bis, ut scilicet cognosceretur esse Filius Dei, et per signa ostenderet se talem. Primum igitur oportet, ut advertas ad dictum Pauli Actuum 17, qui ait hominem creatum, ut ‹quaereret Deum›. Et quia mansit ignorans, misit Filium, ut sic ‹ignorantia› tolleretur. Filius igitur venit, ut rele¬varet Patrem. Sed non potuit relevare homi¬nibus, nisi associaret se hominibus et indueret formam hominis: sic factus est homo. Unde sub Pilato confessus est ‹se ad hoc natum et in mun¬dum venisse, ut scilicet testimonium perhibeat veritati› etc. Sed cum ipse ‹non reciperetur› ut Filius Dei, qui solus cognoscit Patrem et solus ille est, qui potest revelare Patrem, fuit omne studium ipsi¬us, ut ad fidem traheret homines, scilicet ut ho¬mines indubia fide crederent eum Filium Dei, quem videbant filium hominis. Nam nisi crede¬rent, non caperent verba eius; sed postquam hoc esset indubitata fide certum, scilicet ipsum esse Filium Dei, tunc omnia, quae de Patre annuntia¬ret et quae ut ab eo missus promitteret et quae¬cumque mandaret, a fidelibus caperentur. Quare omni modo quo hoc fieri potuit per signa et demum per ultimum testimonium, quo maius fieri non potuit, scilicet per mortem, et in hoc per mortem magis fugiendam, scilicet crucis, in sanguine suo voluit fidem humanis cordibus in¬figere. Et considera, quo modo ignorantia est oc¬casio omnis peccati. Nam nemo est, quin pro indubitato teneat Deo oboediendum sine omni exceptione et sperandum in eius promissis et re¬muneratione sine omni haesitatione. Nemo, qualiscumque ille homo aut cuiuscum¬que sectae fuerit, Deum colit, cui alium veracio¬rem praeferat. Deus enim est ipsa veritas opi¬nione omnium Cod. Vat. Lat. 1245 fol.50vb hominum. Nam si aliquid eo aut verius aut melius cogitari posset, minor Deo ha¬beretur. Et cum nihil in mentem hominis adeo verum et bonum veniat, quin mens possit verius et melius concipere, patet Deum verius et melius esse omni eo, quod mente concipitur, et omnem conceptum nihil simile Deo habere, sicut fini¬tum nihil simile habet infinito, ut etiam Paulus in allegato septimo decimo capitulo Actuum dicit. Unde cum dicitur homini Deum aut mandas¬se per Moysen aut prophetas vel Jesum, homo non capit indubia fide hoc esse verum propter ignorantiam eius de Deo, quia nescit an Deus mandavit. Quoniam si caperet praecepta esse Dei, non posset illa reicere. Veritas enim de se est illius naturae, quando ut veritas auditur, quod nullam potest in intellectu resistentiam invenire, cum veritas sit principium et finis eius. Unde impossibile est quod Deo non creda¬tur. Sed an sint verba Dei, quae audiuntur, du¬bium esse potest propter dictam ignorantiam de Deo et subtilitatem Satanae, qui se saepe trans¬fert in angelum lucis. Quare Christus Judaeos dicit non cognoscere Deum, quia non audive¬runt verba eius. Ac si diceret impossibile esse quod non audirent et servarent, si cognoscerent. Se autem dicit noscere Deum et ob hoc eius sermonem servare. Sic dicit quod, qui nosceret eum pro Filio Dei, indubie servaret sermonem eius, ut Johannes evangelista in canonica: «In hoc scimus quoniam cognovimus eum, si man¬data eius» ‹observamus›. «Qui dicit se nosse» ‹Deum›, «et mandata eius non» ‹servat›, «mendax est, et in eo veritas non est. Qui autem servat verbum eius, vere in eo caritas» «perfecta est». Ecce caritatem perfectam non esse nisi ubi observatur verbum Dei et illam observantiam praesupponere notitiam. Unde patet quod Christus non potuit revela¬re Patrem, nisi reciperetur ut eius filius. Et si haec fides, quae est altissima, fuisset recepta, tunc omnia, quae Christus mandasset et promi¬sisset, nihil resistentiae aut haesitationis habuis¬sent. Ubi vero illa fides non est, manet ‹tenebra et ignorantia›. Quapropter advertendum quod fidei illius ob¬servatio mandatorum est signum. Si quis servat mandatum Christi, signum est, quod ille credit Christum esse Filium Dei. Si non servat, Cod. Vat. Lat. 1245 fol.51ra ‹non habet spiritum Christi›. In eo non ‹habitat› Chri¬stus ut Filius Dei per fidem. Si quis diligit modo, quo mandat Christus Filius Dei, scilicet etiam persequentes et inimicos, ille est verus discipulus veritatis. Dilectio igitur quae praecipitur est, per quam deprehendimus ‹Christum habitare per fidem in cordibus› fidelium. Opera autem caritatis sunt sacramenta illius dilectionis, quoniam sunt signa, quae ostendunt fidem esse, ut Jacobus dicit Apostolus. Et ita est fides, ad quam sequitur ad¬impletio mandati, scilicet dilectio, quae adhuc manet occulta et ostenditur per sensibilia opera. Et sic nota quo modo nihil difficile est habenti fidem, quoniam illa habita omnia sequuntur. Unde omnia, quae scripta sunt ante adventum Christi per prophetas, ad hoc tantum tendunt, ut Christus credatur Filius Dei. Et omnia, quae Christus egit, sunt adimpletio scripturarum illa¬rum, ut scilicet ipse Filius Dei cognoscatur. Et¬iam hoc in passione verum quia, ut ipse ait, ‹Fi¬lius hominis vadit, ut scriptum est de eo›. Mor¬tuus est autem, quia in hoc, quod sibi imputa¬batur quia Filium Dei se fecit, ‹perhibuit testi¬monium maximum veritati›. Et non erat hoc testimonium nisi explicatio ultima testimonii omnium prophetarum. Qua¬propter videns eum mortuum centurio et ceteri dicebant: «Vere Filius Dei erat iste.» Et haec fuit conclusio mortis, scilicet ut hoc crederetur etc. Et ideo dicebat Christus: «Consummatum est». Et menti teneas hoc, quod non habemus cer¬titudinem, nisi habeamus ‹spirituum discretio¬nem›. Cum enim simus Deum ignorantes, et varii sint spiritus, qui nos nituntur lumine suo ad eius notitiam, quam tantopere appetimus, trahere, tunc ‹spiritus huius mundi› nobis Deum in dilec¬tione concupiscibili offert, quae est in sensibili vita. Sed ‹spiritus, qui ex Deo est›, aliter nobis dicit. Loquitur enim ille de caritate, quae est vita et dulcedo vitae rationalis spiritus. Et quia vita illa est ignota nobis, non cognoscimus, an vera sint illa. Neque illis de facili, quia in hoc mundo sumus, sicut ‹spiritui huius mundi›, scilicet con¬cupiscibili dilectioni assentimus. Unde ‹spiritu¬um discretionem› habere nequimus aliter quam per fidem Jesu. Apostolus Johannes differentiam inter «spi¬ritum veritatis» et «erroris» ponens dicit quod «in hoc cognoscitur spiritus Dei»: «Omnis» enim «spiritus, qui Cod. Vat. Lat. 1245 fol.51rb confitetur Jesum Christum in car¬ne venisse, ex Deo est». Ecce quod non aliter pertingere possumus ad veritatem indubiam, nisi fides de Jesu praecedat, ut praefertur. Et probat Apostolus quod tales, in quibus Christus est per fidem, habent ‹spiritum, qui ex Deo est›, qui est ‹maior quam qui ex mundo›: ideo ‹vincunt illi mundum›. Et subdit quod «qui novit Deum, audit nos»; ‹qui non est ex Deo, non audit nos›. Ecce quo modo noscere Deum est esse «ex Deo». Et ideo cum ‹spiritus Christi› sit «ex Deo», tunc «qui credit» hoc, audit verba eius, quia ‹est ex Deo›. Qui enim «ex Deo est», verba Dei au¬dit, et habet ‹perfectam caritatem›. Qui «ex Deo est», ille ‹credit Jesum esse Filium Dei›. Nam haec est doctrina Jesu. Unde dicit Apostolus: «Qui non diligit, non novit Deum, quia Deus caritas est.» Et subdit, quod quamvis «Deum nemo vidit umquam», tamen, quia ipse «misit Filium suum Salvatorem mundi», tunc «de Spi¬ritu suo dedit nobis». Et hic spiritus, quem dedit nobis per Filium suum, est caritas. Si igitur ‹di¬lexerimus invicem›, et ‹caritas in nobis perfecta fuerit›, ‹Deus manet in nobis› etc. Et infra: «Quisquis confessus fuerit, quoniam Jesus est Filius Dei, Deus in eo manet, et ipse in Deo.» Credere igitur Jesum esse Filium Dei non est possibile, nisi fides est perfecta, quin credens servet praecepta eius et maneat in dilectione eius, sicut ipse Jesus servavit praecepta Patris eius et mansit in dilectione eius, et non potuit non manere, quia novit Patrem. Qui igitur per¬fectam habet fidem de Jesu, omnia habet a Patre per ipsum, quaecumque voluerit, ut Salvator ipse nos instruit. Et quicumque recte sapiunt, uti Paulus et sancti, non nisi hoc sentiunt. Martyres hinc dicti, quia huius veritatis testes sunt. Nam ipsi habentes ‹spiritum Jesu›, scilicet ‹veritatis›, testimonium perhibuerunt in sanguine suo Je¬sum esse Filium Dei. Christus dicebat quo modo spiritus, quem Pater in nomine suo mis¬surus esset, perhibere deberet testimonium de eo, et ipsi, qui secum erant ab initio, habito illo spiritu testes fierent. Omnis autem martyr per spiritum illum, qui sibi a Patre datur per Filium, clarificat Jesum. Sicut enim Jesus mortuus est, ita omnes martyres, scilicet propter perhibere te¬stimonium in sanguine de veritate, quia Christus est Filius Dei. Hoc testimonium ‹qui accipit› li¬beratus est et redemptus de umbra mortis ani¬mae, Cod. Vat. Lat. 1245 fol.51va quae est ‹tenebra et ignorantia›, et est in luce in scholis magistri veritatis, ubi revelatur ‹Pater, qui in caelis est›. Prophetae, qui mortui sunt propter perhibere testimonium veritati ver¬bo et sanguine, de Christo testimonium perhi¬buerunt. Et si bene consideras, Deus creator omnium omnia propter revelare se creavit. Et quia Pater non nisi in Filio revelari potest, ideo Filius est consummatio omnis creationis, et ad finem, ut Filius melius posset revelare Patrem, omnia facta et scripta sunt. Et sic oportebat eum mori, si meliori modo quo fieri potuit, revelare debuit Patrem. Nota: Fructus mortis Christi est liberatio; nam sumus liberati a dubio, an ‹spiritus Christi› sit ‹spiritus erroris› vel ‹spiritus veritatis›, et repe¬rimus eum ‹spiritum veritatis›, et hoc ex testi¬monio illius mortis crucis. Nam etsi etiam hae¬retici pertinaces «spiritum erroris» habentes in sanguine suo testimonium assertionis suae re¬periantur perhibuisse, tamen non modo quo Christus. Unde mors cum suis circumstantiis duxit cen¬turionem ad agnitionem, ut diceret: «Vere Filius Dei erat iste.» Et ut ait evangelista, quando vi¬debat miracula talia concurrere, scilicet solem eclipsari etc. et ‹clamantem› ‹exspirare› audivit, tunc sic dicebat. ‹Spiritus› igitur ‹erroris› licet du¬cat pertinacem usque ad mortem, tamen mors haereticorum est sine luce et ostensione verita¬tis. Mors autem Christi, qui ‹cum clamore ma¬gno emisit spiritum›, tantam habuit ostensio¬nem, quod ostendit se voluntariam et illumina¬bat miraculis illum esse ‹spiritum veritatis›. Et non reperitur haereticum aliquod tale miraculum in morte aut post mortem fecisse, per quod cla¬rificatur mortis innocentia. Ex quo habes, quod singula, quae acciderunt in morte Christi, sunt testimonia maximi my¬sterii voluntariae et innocentis mortis, ut mors ipsa sit consummatum testimonium veritatis. Nam propterea factus est in agonia, ut terribilis mors assumpta melius ‹testimonium perhiberet veritati›, ob quam Christus eam subiit. Et ita de singulis. Ex hoc elice, quia mors Christi causat in no¬bis consummatam fidem, spem et caritatem. Aiebat Christus in cruce: «Consummatum est.» Per mortem enim eius omne mysterium est consummatum. Si magister solus sciens veriCod. Vat. Lat. 1245 fol.51vbta¬tem, quam docet, eam tradit uti eam vivit, neque potest verius tradi, sed quia videt discipulos sibi non credere, etiam si per multa signa ostendat se vidisse quae docet, nisi testimonio probet, neque potest testimonio rationis hoc facere, quia supra rationem sunt quae vidit, si ille testimonio mor¬tis utitur, quo nullum maius est, talis morte sua liberat discipulos ab omni dubio et reddit eos doctos. Deinde, quia ipse propter discipulos mortuus est, ostendit quantum amavit eos, quia non po¬tuit eos plus amare. Deinde, quia propter veritatem mortuus est, ostendit veritatem morti praeferendam. Item ostendit quod veritas est vita nobilior vita sensibili, propter quam vita sensibilis pro nihilo habetur. Erigit discipulos in spem vivam, quod ipsi sperant in adepta veritate per fidem posse cum magistro veritatis semper vivere, et quod mori propter ipsam sit vivere. Sed si ma¬gister sit ipsa veritas, quae sic per mortem dif¬fundit se in corda fidelium, tunc fides consum¬mata generat spem consummatam, et ex his ca¬ritas consummata, quae est vita spiritus. Est igitur fructus passionis maximus. Nam si Filius Dei oboedivit consummata ob¬oedientia «usque ad mortem, mortem autem crucis», et propter hoc «exaltatus est super om¬nem creaturam», tunc habemus doctrinam Deo similiter oboediendum esse sine omni reclama¬tione ut iumentum. Abraham sic in immolatione Isaac oboedivit, ‹quia Deus voluit›, non quaerens causam. Vide quo modo oboediunt ancillae, quae habent oculos ad dominam; quo modo sol¬liciti servi, quo modo usque ad poenas, aliqui usque ad carceres et mutilationes; sed usque ad turpissimam mortem est consummata oboedien¬tia. Voluit Deus Christum sic se humiliare de¬bere, quia per hoc meliori quo potuit fieri modo ‹clarificavit Patrem› et revelavit eum. Nam con¬stat ex hoc Deum Patrem esse, cui etiam unicus Filius usque ad turpissimam mortem oboedivit. Et ostendit se Christus verum missum Patris, qui non fecit nisi voluntatem eius. In Filio enim non fuit nisi Pater. Nam in vero misso, qui non quaerit se sed implere illa, ad quae missus est, non est nisi voluntas mittentis. Et ille ex se nihil facit. Consummata oboedientia Cod. Vat. Lat. 1245 fol.52ra in legato seu misso est legationem adimplere sine omni ex¬ceptione usque ad ultimum terribilissimorum. Habemus ex fructu passionis testimonium omnium dictorum Christi et omnem scientiam. Nam scimus quo modo fide vis potentiae ani¬mae nostrae per verbum Christi augetur usque ad miracula, quae sunt supra naturam eius. Nota, quia saepe dicitur Christum sic et sic passum, ut adimplerentur Scripturae. Hoc ideo factum est, ut testimonium sit indubitatum et non credentes sint inexcusabiles. Receperant Ju¬daei Scripturas tamquam a Deo revelatas, in qui¬bus Christus fuit promissus signis appositis, qui¬bus cognosci deberet. Sic Christus apparuit, et non aliter quam ut Scripturae dicunt de eo, ad finem, ut testimonio Scripturarum «inexcusabi¬les» essent, quando Judaei viderent illa fieri, quae per nullum alium facta sunt, et modo quo re¬cepta Scriptura Christum futurum annuntiavit. ‹Duodecim fructus ligni vitae: quattuor re¬spectu generis humani, quattuor respectu uni¬versi, quattuor respectu ecclesiae. Quattuor respectu hominis sunt pretium no¬strae redemptionis, privilegium divinae dilectio¬nis, scutum nostrae defensionis, fastigium no¬strae exaltationis. Offendimus in parente infinitum bonum, cui creatura pura, quia finita, satisfacere nequivit. Deus infinitus induit hominem, ut iustitiae satis¬fieret. Apocalypsis: “Redemisti nos Deo nostro in sanguine tuo.” Secundo peccatum privat a gloria infinita. Igi¬tur peccator meretur poenam infinitam, a qua non potuit redimi nisi pretio tali. Tertio: Si mundus duraret per infinitum, infi¬niti homines nascerentur, qui omnes fuerunt in Adam obnoxii peccato. Igitur pretium debet esse infinitum, quod naturam humanam redime¬re debet. Item privilegium divinae dilectionis. Nam cum vita sit id, quod maxime diligimus, et Chri¬stus dedit vitam suam pro nobis, ipsum maxime diligere tenemur, et fructus igitur passionis nos ad maxime diligendum Christum innodavit. Item ex passione scutum habebimus resis¬tendi maligno, qui victus est per Christum, et spiritus maligni sunt debilitati, ita quod nemo nisi velit succumbit. Item habemus fastigium nostrae exaltationis ex passione. Sicut honor esset civitati, si quis ex ea mundo praeficeretur, sic Cod. Vat. Lat. 1245 fol.52rb nostrae naturae hu¬manae, quia Christus in nostra natura vicit prin¬cipem mundi moriendo et in nostra natura iu¬dicabit saeculum. Item respectu totius universi: Spoliavit infernum et ‘delevit chirographum’. Item mitigavit purgatorium. Nam sacrificium, quod fit in memoriam passionis, liberat a pur¬gatorio. Item reparavit mundum. Nam homo habuit altiorem gradum et per peccatum cecidit in infe¬riorem. Sed per passionem reparatus est casus. Unde qui post passionem sine peccato mortuus est, non descendit ad inferna, sed ascendit ad caelum. Item reparavit paradisum. Nam per peccatum angelorum diminutus est numerus ipsorum. Quae ruina per salutem hominum restauratur. Item respectu ecclesiae et ecclesiastici officii: Primus fructus est in sacramentis. Nam bap¬tismus lavat a culpa et poena in virtute passionis. Nam in morte Christi, in qua est sufficiens me¬ritum pro omnibus, ‘baptizatus commoritur et consepelitur’, ut ait Paulus. Secundus in alimentis, quia nobis corpus su¬um in viaticum dimisit, in memoriam mortis, ex quo cibatur anima. Tertius in indulgentiis. Nam sanguis Christi et sanctorum meriti infiniti thesaurus est ecclesiae, super quem Papa constitutus applicat et distri¬buit indulgendo. Quartus in poenitentiis. Sacerdos enim in vir¬tute clavium, quae ex merito passionis aliquid tollit de poena, licet non sciatur quantum› etc. Si bene consideras, recipere testimonium mortis Christi est consummata scientia. Post¬quam Paulus ad hoc pervenit, quod ‹scivit Chri¬stum›, et «hunc crucifixum», habuit consumma¬tam scientiam. Christus mortuus est, ut omnia essent consummata per ipsum, et fructus mortis est, ut omnem consummationem assequamur. Illuminationem consummatam assequimur con¬tra ignorantiam ex testimonio mortis, et est fi¬des, in qua lucet lux illa. Iustitiam assequimur consummatam iustificati in sanguine immaculati. Si recipimus Christum, assequemur oboedienti¬am consummatam, humilitatem consummatam, pietatem consummatam, filiationem consumma¬tam, deiformitatem consummatam, spiritum Dei seu caritatem consummatam, gaudium, pacem et quidquid spiritus appetere potest consummate. Item remedium consummatum contra erroris spiritum Cod. Vat. Lat. 1245 fol.52va huius mundi et adversitates etiam sen¬sibiles. Consummatum est mysterium Christi, obse¬quium Christi et cum inimicis bellum Christi. Ambrosius super «Beati immaculati»: ‹Con¬summatio malitiae consummatio peccatorum. Venit ‘agnus, qui tollit peccata mundi’. Christus est finis legis›: «‘Omnis consummationis vidi fi¬nem’, hoc est: vidi consummati adulterii remis¬sionem, vidi consummatae luxuriae atque lasci¬viae, consummatae crudelitatis atque saevitiae, postremo flagitii per crucem suam delicta do¬nantem.» Haec ille. Paulus ad Hebraeos dicit ‹propter Christum et per eum omnia›; et «cum esset Filius» Dei, «di¬dicit ex his, quae passus est, oboedientiam, et consummatus factus est omnibus obtemperan¬tibus sibi causa salutis aeternae». Christus docet omnes scripturas de eo esse: «Scrutamini scripturas!» etc. «Filius hominis va¬dit, sicut scriptum est.» etc. ‹Moyses de me scrip¬sit›, Isaias, similiter Psalmista etc. Si consideramus, quo modo intellectus se communicat cum gaudio, ut experimur per scripturas: nisi sunt scribentes suum communi¬care intellectum, Deus autem, qui est purissimus intellectus, ‹voluit divitias suas› communicare et ‹notas facere›, et in hoc homo est finis creatura¬rum, quia habet intellectum, qui est capax noti¬tiae, quem Deus ut noscatur creavit. Quanto quis doctior, tanto libentius commu¬nicat doctrinam. Quanto regis gloria notior, tan¬to rex gloriosior; ignotus rex non differt a non rege. Sed quia homo non potuit attractare De¬um, qui est homini invisibilis, cum non possit ‹ipsum aut speciem eius videre aut vocem eius audire›, ut Christus (Joh.5.) dicit, tunc finis crea¬tionis est homo, qui Filius Dei. Filius enim est Patris Filius sicut verbum intellectus. Verbum enim vivum cum sit conceptus intellectus, exit ab intellectu, et scit unde <exierit>, et ‹cogno¬scit› intellectum. Sicut verbum, quod sub scrip¬tura doctoris latet, si esset vivum uti intellectus, a quo exivit, cognosceret patrem suum et re¬velaret ipsum mediante viva voce, sicut verbum mortuum mediante voce mortua, quae est scriptura. Unde nisi Deus talem creasset ho¬minem, cuius intellectus fuisset exaltatus ad unionem verbi Dei, remansisset Deus incogni¬tus. Est igitur propter talem omnis creatura, quia ipse finis. Cod. Vat. Lat. 1245 fol.52vb Et hic est magister, qui potest tollere ignoran¬tiam et ‹illuminare omnem hominem venientem in hunc mundum›, dummodo ‹recipiatur› doctri¬na eius ‹quasi unigeniti Patris in plenitudine gra¬tiae et veritatis›. Sine illo nemo potest attingere finem, cum finis sit cognitio Dei. Ad hoc autem, ut sic recipiatur, omnia scripta et per ipsum con¬summata sunt. Christus igitur est ‹verbum Patris abbrevia¬tum super terram›. Humanitas Christi est quasi liber vivus in se habens verbum vivum Patris. Et nota, quod est quasi conclusio omnium librorum et scripturarum et figurarum et for¬marum et artium scibilium et operabilium, sicut conclusio est breve verbum complicans omnia in virtute, quae per libros multos non possunt sufficienter explicari. Conclusio autem est, prop¬ter quam scribuntur omnia et similiter per quam omnia scribuntur. Nam quae scribuntur, non sunt nisi explicatio eius. Sic vides quo modo verbum est ‹manens apud Patrem› et est missum in mundum mediante na¬tura humana. Sicut verbum intellectuale magistri manet apud magistrum et mittitur in cartam me¬diantibus litteris et signis, et sicut magister mittit verbum suum mediantibus litteris cognitis his, ad quos mittit, quia alias supervacue mitteret, sic Deus misit verbum nobis mediante habitu hu¬mano nobis a natura cognito, alias supervacue nobis misisset. Et ex his iuvare te poteris, ut intellegas, quae Christus de se dicit, scilicet quo modo non lo¬quitur nisi ea, quae Pater in ipso, seu loquens in ipso seu mittens, et quo modo ea quae Patris sunt, sua, et e converso, et quo modo Pater in ipso et ipse in Patre, et qui recipit eum, recipit Patrem, et ‹qui videt eum, videt Patrem›, et quo modo non potest ad Patrem quisquam venire, nisi per eum, et talia similia etc.