183rb «Dominabuntur populis, et regnabit dominus illorum in perpetuum»; Sapientiae tertio et in officio missae de Apostolis. Dico quod cruce signati «dominabuntur po¬pulis» exercitus Turci, cuius exercitus ex 183va multis populis Tartarorum, Saracenorum et renegato¬rum Christianorum collectus est. «Et regnabit dominus» cruce signatorum, scilicet Christus crucifixus, «in perpetuum». Exterminabitur enim omnis potentia eidem contradicens; necesse enim erit omnia sibi subici. Pater suus Deus no¬ster omnia regna sibi dedit, sed ‹possessionem usque ad terminos terrae› nondum habuit; ha¬bebit autem ante mundi consummationem. Recipiamus ante nos lectionem, unde thema extraximus, et videamus, qui sunt victores qui coronabuntur. «Iustorum», ait, «animae in manu Dei sunt, et non tangit illos tormentum mortis.» Nota primo textum, quomodo virtus quae iustitia est effici¬ens iustos et eruit animas a contactu tormenti mortis, quia «animae iustorum in manu Dei sunt». Iustus per iustitiam; iustus non est nisi in iustitia id quod est, nam extra iustitiam non est possibile iustum esse, sicut extra albedinem non est album. Iustitia igitur est manus Dei, nam ani¬ma iusti est in iustitia, et hoc est «in manu» seu in potentia Dei. Una est absoluta iustitia, quae omnes iustos salvat. Una est «manus omnipotentis» omnes iustos in immortalitate conservans. Nam quid est Dei manus nisi immortalitas? Anima igitur iusta inhabitat immortalitatem; «iusti enim in perpetuum vivent», quia eos non potest ‹tangere tormentum mortis›. O quam praeclara virtus, quae conservat animam ab omni corrup¬tione! Omne igitur peccatum mortale contrariatur iustitiae. Iustitia est vita; quamdiu vita animae est in corpore, ipsum corpus non putrescit, et iusti¬tia est in anima sicut vita in corpore. Quando aliquid est uti esse debet, tunc iuste est. Si quis aedificat domum faciendo omnia, quae in ratione domus comprehenduntur, dicitur recte et iuste domum fecisse. Anima igitur ratio¬nalis dicitur iusta, quando ipsa est uti esse debet, scilicet quia ratio vivit in ipsa et non declinat a ratione propter quaecumque terribilia. In iustitia est fortitudo et e converso, nam iustitia complicat in se omnes virtutes. Nulla est virtus, nisi iustitia diffiniat eam esse virtutem. Dicit iustitia in acie belli constitutum fortem esse debere. Unde fortitudo habet a iustitia quod est virtus; sic continentia, sic mansuetudo et ce¬terae virtutes. Omnes virtutes sunt immortales, quia «iustitia», in qua et per quam sunt, «est im¬mortalis». 183vb Dicimus ‹iustitiam distribuere unicuique, quod suum est›. Deus qui dat omnia, cum sit iustitia, cuius bonitas et esse, est idem cum iusti¬tia ipsa. Sicut enim ex eo quia bonus est sui ipsius diffusivus, sic ex eo, quia iustus singulis esse distribuit, omnia in iustitia distribuit. Iustitia in numero, pondere et mensura atten¬ditur. Iustitia intellectualis est viva statera. Solus homo per intellectum invenit medio staterae iu¬sta rerum pondera et mensuras. Est igitur intel¬lectus iudex seu viva statera. Locum et situm rerum si attendimus, admi¬ramur divinam stateram seu iustitiam, quae cui¬libet dedit locum suum. Quod terra est gravis et ignis levis est ex iustitia. Quietatur igitur terra in hoc quod terra, quia ex iustitia hoc habet; et ita de cunctis creaturis. Unde iustitia quietat. Quando sunt contentiones, illas iustitia dirimit, quia quodlibet ultra iustitiam sibi debitam nulla ratio¬ne appetere potest. Anima rationalis a iustitia est rationalis, sicut terra est a iustitia terra. Absoluta iustitia distri¬butiva, quae distribuit formam et consequentiam ad formam, ipsa distribuit etiam libertatem rationi. Iustum est quod intellectualis substantia sit libera. Unde sicut in omni creato est pondus, per quod fertur ad locum suum, sicut levitas in igne ducit ad aethereum locum, et dum sic creatura fertur suo pondere, vindicat sibi locum quietis ex debito iustitiae suae, sic intellectualis natura pondus habet, per quod eius mobilis libertas du¬citur ad quietem ex debito. Et hoc pondus est amor aeternorum et non est hoc aliud quam amor iustitiae, quae est aeternitas. Qui igitur ae¬terna praefert temporalibus et incorruptibile cor¬ruptibili, ille movetur pondere intellectuali ad lo¬cum quietis, scilicet ad immortalitatem. Deus quia est ipsa iustitia, est «locus quietis» et immortalitatis; dicitur inhabitare immortalita¬tem, quia ita est iustus quod est ipsa iustitia. Non est iusto cruciatus pati propter iustitiam, nam hoc pati est crescere in ipsa iustitia, quae dat iusto esse. Anima quae cognoscit quid iu¬stum, ipsa se potest iustitiae plus et plus con¬formare. Sola igitur intellectualis substantia pot¬est augeri sine termino. Sicut ars se ipsam auget assiduatione operis – fabrilis ars augetur in fabro fabricante –, ita intellectus habet iustitiam suam intellectualem, quae augetur continue 184ra per exer¬citia iusta. Iustum est quod Deo, qui veritas est, creda¬tur. Sic «iustus ex fide vivit». Unde anima fit medio fidei iustior, et hoc dum operatur opera fidei, quia iustitia sic dictat, crescit in immortali¬tate. Iustitia dictat Filio Dei credendum et quod nulla doctrina ducere potest animam ad quietem, nisi quae a Deo est. Unde per hoc patet quod iustitia in nobis est pondus naturae intellectualis, et per illam accedimus ad fidem, ut mediante fide iustificemur, scilicet ut crescat originalis iu¬stitia per exercitia iusta. Sicut in filio fabri est ars in potentia et illa se non potest in actu ponere nisi lumine eius, qui actu habet artem, sic originalis iustitia non pot¬est se in actu ponere nisi lumine magistri, qui habet artem iustitiae. Ideo Christus qui habuit artem iustitiae, immo fuit ipsa ars, venit, ut qui ipsum recognoscerent habere et esse artem iusti¬tiae et ipsum pro magistro acciperent, crescere possent usque ad filiationem Dei seu apprehen¬sionem immortalitatis sive absolutae iustitiae. Absoluta enim iustitia est «locus quietis» omni iusto; manus Dei seu vis vitae conservativa est locus animarum iustarum. Considera bene animam humanam ex quat¬tuor suis elementis compactam. Anima enim spiritualis est, elementa eius spiritualia sunt; nam experimur animam humanam vim quan¬dam esse spiritualem ex se quadruplicem mo¬tum exserentem, scilicet concupiscibilem, ira¬scibilem, rationalem et liberum seu voluntari¬um. Et quia anima est intellectualis naturae, id¬eo hos quattuor motus intellectualiter dirigere satagit impetum cuiuslibet motus intellectualiter modificando. Et modificatio motus concupi¬scentiae vocatur temperantia, et modificatio motus irascibilis vocatur fortitudo, et modifi¬catio motus rationalis vocatur prudentia, et modificatio motus liberae voluntatis vocatur iustitia. Unde intellectus est quasi fons vivus paradisi, a quo emanant quattuor flumina. Et modum ap¬ponit, ne ipsa flumina quattuor, quae ab eo ema¬nant, ad irrigandum paradisum seu hominem ex¬cedant et potius contrarium faciant per exces¬sum. Primum flumen respondens prudentiae est «Phison», prudentia enim modum invenit, et «Gion» temperantiae, quae modum custodit, 184rb et «Eufrates» iustitiae quae distribuit, et «Tigris» fortitudo quae custodit. Attende quomodo prudentia est auriga virtu¬tum, quae dicit: ‘Inveni modum’. Temperantia dicit: ‘Hoc volui’ et custodit. Iustitia id quod temperantia de modo custodit, ipsa pro se et aliis distribuit. Fortitudo autem defendit, nam multae adversitates eveniunt ipsi modo sic distri¬buto, et fortitudo est modus defensionis modi. Flumen Phison seu prudentia est in scientia boni et mali discretio. Et est profundum flumen, longum et latum: profunditas est memoria prae¬teritorum; latitudo est intelligentia praesentium; longitudo est providentia futurorum. Flumen Gion seu temperantia circa libidines habet similiter tria: scilicet stipticitatem, quae est sobrietas in gustu, frigiditatem, quae est castitas in tactu, et tarditatem, quae est modestia in gestu. Eufrates sive iustitia est habitus cuique suum tribuens et habet tria: quia dulce flumen et est iustitia naturalis, et fluvius lucidus est iustitia ex lege, et intra alveos se continens ex consuetudi¬ne; nos dicimus iustitiam respicere superiores et pares et inferiores. Tigris seu fortitudo est periculorum aggressio, et habet tria: scilicet fundum saxeum hoc est, habet fiduciam in aggrediendo turbationem un¬darum, et est patientia in sustinendo, et veloci¬tatem, quae est perseverantia in continuando. Anima nostra videtur vivus divinae lucis radi¬us. Unde radius ob lucis vigorem, quae in eo est, purgat, illuminat, conciliat, roborat; in purgando tenet modum temperantiae, illuminando pru¬dentiae, conciliando iustitiae et roborando forti¬tudinis. In anima videntur virtutes esse, quae proprie¬tatibus elementorum respondent: temperantia ariditati terrae adornatae respondet; prudentia perspicacitati aquae cum tentione; iustitia subti¬litati aeris cum mulcebritate; fortitudo sive con¬stantia vigorositati ignis in actione. Videtur etiam quod anima rationalis seu in¬tellectus sit post primam causam et ante causa¬tum, quasi sit simul causatum et causa, ac si pri¬ma causa causasset ipsam in propinqua sua si¬militudine sibi causae nobilitatem conferendo. Unde ex se exserit causam materialem, dum se induit habitu temperantiae, et formalem assu¬mendo 184va habitum prudentiae, et finalem in habitu iustitiae atque efficientem in habitu fortitudinis. Et adverte quomodo simplicitas animae est tanta quod quaelibet virtus est in qualibet; nam anima quando induit habitum temperantiae, tunc et aliarum virtutum, nam non est temperantia sine prudentia, iustitia et fortitudine. Sic virtus pru¬dentiae non est vera nisi sit sobria, iusta et fortis, ita iustitia est sobria, prudens et fortis, fortitudo pru¬dens, sobria et iusta, nam secundum Gregorium sine prudentia non est fortitudo, sed temeritas. Sunt igitur virtutes omnes connexae; vide de his Bonaventuram in libro illuminationum. Adhuc attende quomodo omnes virtutes ad felicitatem non sufficiunt, nisi adsit virtus infusa, scilicet caritas. Nam sicut prudentia est forma virtutum humanarum, sic caritas format virtutes, ut sint formatae forma divina, quae solum est Deo accepta. Unde iustitia quae non est formata caritate, illa non est vera et viva iustitia, sed po¬tius eius imago deficiens. Sola veritas est permanens, quare qui induit veram et vivam iustitiam, assequitur immortali¬tatem, nam vera virtus est divina et immortalis et praestat immortalem vitam. Non enim dependet esse verae iustitiae a iusto seu subiecto sicut esse albedinis a subiecto albo. Ideo per mortem iusti non moritur anima, scilicet subiectum iustitiae, sed bene destructo albo destruitur albedo a sub¬iecto dependens, sicut mortuo homine non mo¬ritur spiritus rationalis, qui a subiecto non de¬pendet, sed e converso. Ecce animam quia capax verae et perpetuae iustitiae seu quia subiectum divinae iustitiae, id¬eo est perpetua. Ut igitur Deus gloriam iustitiae suae, qui est «iustus iudex» et est sua iustitia, ostendat, creavit naturam intellectualem, quae sola est capax iustitiae. Et illam oportet esse subiectum perpetuae iustitiae, ut sit capacitas iu¬stitiae in praemio et condemnatione, quare na¬tura intellectualis quae praemiatur, aeternali influxu divinae iustitiae praemiatur, et quae dam¬natur, aeternali condemnatione iustitiae punitur. Adverte etiam quomodo incongrue dicitur animam esse in corpore. Nam potius dici debe¬ret corpus esse in anima. Bene dicit textus no¬ster quod iusti «visi sunt oculis 184vb insipientium mori», qui arbitrantur iustitiam desinere esse iu¬sto mortuo. Et attende sicut Paulus dicit quod nos «in eandem imaginem transformamur tam¬quam a domini spiritu», sic configuramur virtuti, ita quod sub influentia spiritus domini seu cari¬tatis, quae informat seu vivificat iustitiam, cuius gerimus habitum, continuo influxu crescimus in iustitiam et immortalitatem eius semper indui¬mus, quasi iustitia sit semper ad suum splendo¬rem animam de ea habituatam elevans, sicut ob¬iectum semper influit in speculum suam simili¬tudinem, ut continue generatur in speculo, et ra¬dius solis continue generatur, ut in eo formetur splendor lucis solaris – ideo virtutes «flores» et «fructus» nominantur, ut scribitur: «Flores mei fructus honoris et honestatis» et cetera –, sicut Filius in divinis hodie et aeternaliter generatur, ut se habeat ad Patrem sicut «splendor» ad lu¬cem et «figura substantiae eius», ut ait Aposto¬lus. Consequenter adverte ad textum, ubi dicit quomodo iusti, ‹dum coram hominibus tormen¬ta patiuntur, spes eorum plena est immortalita¬te›. Legimus hanc fidem habuisse Macchabaeos et alios, quod qui pro iustitia legis moriuntur, immortalitatem consequi. Hoc enim iustitia quo¬dam divino instinctu in fidelibus efficit, ut qui pro ea certant, spem immortalitatis habeant. Nam quomodo pro ea moriens posset sine prae¬mio a iustitia derelinqui? Neque est praemium, ubi non intelligitur, neque est intelligere sine esse et vivere. Impossibile est igitur fidelem spe¬rantem immortalitatem a iustitia non consequi, qui propter ipsam patitur «usque ad mortem»; «spes» iustorum «firma», sed impiorum peribit. Deinde nota quomodo pati propter iustitiam est ob meliorem dispositionem; nam aurum, ut fiat melioris virtutis atque purius et virtuosius sive nobilius, ponitur ad examen ignis per magi¬strum; quanto enim purius, tanto eligibilius. Qui igitur a Deo diligi optat, patienter fert examen sciens ipsum praestare maiorem eligi¬bilitatem; «quem enim Deus diligit, corripit.» Gaudet igitur omnis fidelis iustus, quando ignis tribulationis advenit, sciens se a iustitia, quae Deus est, diligi. Et optima est similitudo de ho¬stia holocausti, quae 185ra tota consumitur igne, ideo Deo acceptior quam alia oblatio, cuius portiones cremantur. Adicit quomodo dotentur «iusti», quia «ful¬gebunt» et cetera. Haec sic cursim de hoc dicta sint.