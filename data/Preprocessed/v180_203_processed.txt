Cod. Vat. Lat. 1245 fol.117vb «Qui me invenerit inveniet vitam et hauriet salutem a Domino», Proverbiis 8o. Ecclesia legit ex libro Salomonis verba ista hodie. Et quia ad honorem nativitatis gloriosae virginis leguntur, tunc et sic exponantur ad no¬stram eruditionem. Nam cum simus «exsules» in hoc mundo «filii Evae», filii matris quae mortem mundo intulit, quia elegit pulchrum visu et prae¬posuit desideria sua imperio datoris vitae, quae¬rimus «gementes et flentes in hac lacrimarum valle» matrem, quae convertat Evae maledictio¬nem in benedictionem, quae nos filios Evae lac¬te uberum vena caelestis vitae pascat. Loquitur igitur mater ad nos sic refici eiulantes: «Qui me invenerit» etc. Non dicit vitam, sed vas illud in quo vita et canale effluens vitam, ubi hauriri pot¬est salus a Domino. Considerandum quod, licet Salomon locutus est de sapientia creatoris, ‹per quam fecit saecula› et delectatur esse cum hominibus, tamen inter omnia opera Dei virgo Maria ad ostensionem gloriae eius venit in hunc mundum. Primo Cod. Vat. Lat. 1245 fol.118ra attendendum quod non potest esse mundus sine principio, et non potest nisi unum esse principium, et illud, quia sine principio, tunc est aeternum sive aeternitas. Ex illo non est mundus per naturam. Nam secundum naturam servatur identitas speciei, sicut «homo generat hominem». Deus autem seu aeternitas, quae est et unitas, non est multiplicabilis; desineret enim esse aeternitas seu unitas. Et quia est actu omne possibile, non potest multiplicari nec augeri nec minui. Ab illo igitur primo principio cum non pro¬cedant creaturae via naturae seu ex necessitate, igitur procedunt via artis, cum non sint alii mo¬di, licet possit dici quod ars coincidat cum na¬tura in Deo. Nam ars creatoris non est alterius naturae, sed est naturae principii. Haec ars est aeterna, quia dicit Salomon ipsam «ab aeterno» esse. Est igitur ars ab aeterno aeterna, et non possunt esse plura aeterna. Est igitur ars seu sa¬pientia Dei Deus aeternus ab aeterno Deo. Haec ars, mediante qua Deus Pater «cuncta fecit», deprehenditur in ordine. Nam sapientia est ‹ordinata›, ut hic habemus in lectione. Ars autem voluntate perficit, non necessitate sicut natura. Primum igitur principium non potest, nisi sit unitrinum perfectum, intelligi, scilicet quod in eo sit posse, scire et velle. Creavit autem Deus omnia propter se ipsum ad ostensionem gloriae suae. Ideo dicit Salomon quod Dei sapientia delectatur «esse cum filiis hominum», quia filii hominum sunt creati a Deo, ut sint capaces sapientiae, ut in Dei sapientia videant gloriam illius, qui omnia creavit tam sa¬pienter et ordinate, et in causatis causam con¬templentur. Et quoniam sapientia in se manens se transfert in animas sanctorum, tunc perfectis¬simum opus complere volens statuit ab aeterno in humanam naturam descendere. Et quia ars illa aeterna voluit se unire homini, ab aeterno ordi¬navit sibi matrem, in qua indueret humanam na¬turam. Vide mirabilem Deum, qui ab aeterno praeor¬dinavit sibi temporalem matrem. Aeternitas cre¬at sibi matrem, unde generetur. Sicut si scientia philosophiae aeterna esset et generaretur homo, qui omnem artem haberet philosophiae, cui nihil addi posset, tunc non esset alia ars aeterna et alia genita. Esset quidem simile, si philosophia esset ars in se subsistens et non accidens, ita quod genitus esset philosophus et homo et alterius naturae ut philosophus et alterius ut homo, et in aeterna natura Cod. Vat. Lat. 1245 fol.118rb artis philosophiae subsisteret temporalis natura hominis, et quod philosophia esset creator illius hominis. Admiramur merito gloriosum Deum in Ma¬ria, quae non est mater hominis quin et Dei, quia theotocos. Nam mater est Christi, qui sic est homo quod sapientia Dei Patris, qui sic est Dei Filius quod et hominis. Aeterna igitur sapi¬entia creavit sibi matrem. Quid cogitari potest mirabilius quod principiatum sit mater principii? Christus Filius Dei «sine virili semine» filius Ma¬riae, et tamen ‹ex semine Abrahae› secundum carnem. Quid potest dici altius omnem capaci¬tatem excedens, sine semine et ex semine? Na¬tus de muliere quae virgo: de muliere, quia ‹ex semine Abrahae›, quae virgo, quia ‹sine semine virili›. In Adam Eva, quae et «virago». Ipsa est «mater» omnium secundum Adam seu carnem «viventium». In Maria Christus, qui pater omni¬um secundum spiritum viventium. Eva sine virili semine de viro, Christus sine virili semine de femina. Eva sine concupiscentia carnis a viro, Christus sine concupiscentia carnis de Maria.