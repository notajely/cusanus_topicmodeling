191ra «Venite post me»; Matthaei 4o. Ex evangelio habemus quattuor piscatores ad apostolatum vocatos: Petrus et Andreas fratres mittebant retia in mare, Iacobus et Iohannes consuebant retia. Primi demiserunt retia in mari, secundi relinquebant retia et Zebedaeum patrem, et subito omnes quattuor secuti sunt Iesum. Fuit notus aliquantulum Iesus illis, nam cum Andreas baptizato Iesu a Iohanne audisset verba Iohannis dicentis «Ecce agnus Dei» et Iohanni, cuius discipulus erat, credidisset, secutus est Ie¬sum et mansit secum die illo. Et Andreas «pri¬mum invenit fratrem suum Simonem et dixit ei: Invenimus Messiam, et adduxit eum ad Iesum», ut haec habentur Iohannis 1o. Deinde cum turba sequeretur Iesum circa mare Galilaeae, et Iesus «duas» videret «naves stantes secus» litus, et piscatores descendissent et retia lavarent, Iesus «in unam navem ascen¬dit», «quae erat» Petri, et «rogavit» ut pusillum a litore navem duceret, ex qua Iesus turbae prae¬dicabat. Et finito sermone dixit ad Petrum, ut duceret navem «in altum» et «retia» laxarent. Ce¬perunt «multitudinem» stupendam piscium et «ambas» naves impleverunt. Erat autem alia navis Iacobi et Iohannis, «qui erant socii Simonis» et Andreae, et tunc «sub¬ductis ad terram navibus relictis omnibus secuti» fuerunt Iesum, ut legitur Lucae quinto. Secuti itaque fuerunt, prout Nicolaus de Lyra concordat, ut familiares amici et qui eum admirabantur uti alii ex turba. Et ita fuit eis ali¬qualiter notus, quando eos ad apostolatum vo¬cavit, prout habet evangelium Matthaei, quod in officio legimus hodierno. Nam Iesus qui venit in hunc mundum quaerere et salvum facere, praeordinavit Iohannem praecursorem, qui pa¬raret sibi viam. Nam Iohannes erat in quo gratia ad praeparandum corda discipulorum, ut doc¬trina Messiae in ipsis capi possit; praeparabat autem modo quo doctor docens rationalem et moralem scientiam. Parat discipulos ut capiant ab ipso supremo rabbi theologicum spiritum. Unde discipuli Iohannis ad paenitentiae et humilitatis studium ponebantur et baptizabantur a Iohanne 191rb aqua, ut sic discerent humilitatem et fidem caperent spiritum posse a sordibus ablui et purgari et perfici per mortificationem carnis et lotionem eius sacramentalem, ut illos suos dis¬cipulos demum ad magistrum, qui hominis spi¬ritum per Sanctum Dei Spiritum lavaret, trans¬mitteret. Unde praedixit ipsis discipulis, quo¬modo haec lotio aquae esset figuralis in respectu ad lotionem Spiritus illius, qui post ipsum ven¬turus et ante ipsum factus esset. Synagoga quae in ecclesiam transmutari de¬buit, sub Iohanne aptata et parata est, ut Christi ecclesia, in qua spiritus vitae regnat, fieri posset. Ideo discipuli Iohannis mortuo Iohanne se ad Christum contulerunt. Ostendit autem ipsum digito suo dum viveret duobus suis discipulis, quorum unus erat Andreas, alter forte Iohannes secundum Lyram. Andreas autem primus ex discipulis Iohannis, iunior Petro et ducibilior, transivit ad Iesum uti ad illum supremum magi¬strum, agnum Dei «qui tollit peccata mundi». Et cum ipsum accederet, «hora» tarda «erat quasi decima», puta ante noctem per duas horas. Qua hora quisque potius ad suam domum rever¬ti consuevit, et sic magna aviditate ductus est Andreas, ut verbum vitae audiret, et «mansit cum Iesu die illa in domo», ubi hospitabatur Ie¬sus. Eo audito statim quaesivit seniorem «frat¬rem suum», scilicet «Simonem», cui revelavit Messiam inventum et duxit eum ad Iesum. Quem «intuitus» «Iesus» ex nomine eius quia «Simon» vocabatur, scilicet oboediens, et «filius Iohanna», scilicet columbae seu simplicitatis, ipsum «Petrum», scilicet capitaneum, ut Nico¬laus de Lyra interpretatur, futurum praeordi¬navit. Et notandus est ordo litterae, prout Iohannes describit. Ex verbo Iohannis moti duo discipuli eius, qui Iohannem veracem crediderunt, «secuti sunt Iesum». «Conversus Iesus» vidit «eos se¬quentes», interrogavit eos quid quaererent. Ipsi non responderunt, sed quaesiverunt dicentes: «Rabbi, ubi habitas?» Respondit Iesus: «Venite, videte. Venerunt et viderunt, ubi maneret, et» secum «manserunt die illo». Ecce non quaerebant Messiam sensibiliter, quia testimonio Iohannis ipsum reppererant, sed «ubi maneret», ut secum manentes in eius de¬venirent notitiam. Cum Iesu ambulante est ambulandum, cum manente manendum, 191va quia nemo reperto Messia aliud quaerit, nam ipse est, in quo plenitudo gra¬tiae omnis desiderii rationalis spiritus. Ambulat autem haec incomprehensibilis Dei sapientia ante oculos omnium; in omnibus enim visibili¬bus vestigium deambulationis aeternae rationis apparet. Et hoc dubio caret, cum sine ratione nihil sit et per rationem omnia; et ideo relucet in omnibus. Sed ubi habitet et maneat ipsa ra¬tio, cuius in omnibus vestigia videntur, est dif¬ficile apprehendere, nam nulli dici potest ubi habitet, cum omnis locus sit in ipsa. Locus enim non est sine causa aut ratione id quod est. Ideo cum locus non habeat aliunde, ut sit nisi per sapientiam, ideo non comprehenditur loco. Quare patet quod auditu non potest mansio sa¬pientiae attingi, sed solum visu spirituali seu co¬gnitione. Ideo quies sapientiae deambulantis fide quae per auditum est, non attingitur, sed visu, eo sci¬licet visu qui est elevatus supra omnem regio¬nem auditus. Sicut enim decor lucis non potest attingi per caecum, licet audiat omnes sapientes de eo loqui, sed opus habet caecus ad hoc, ut decorem lucis attingat, ut veniat de caecitate ad sanum visum, quia sic tantum et non aliter de¬corem illum laete attingere poterit, sic ignorans seu caecus in intellectu non potest attingere sa¬pientiam Dei, ‹per quam fecit et saecula›, nisi veniat ad Messiam seu lucem illuminantem, ut illuminatus videat. Ideo respondit Iesus ad quae¬stionem ubi habitaret: «Venite et videte». Venire enim et videre est attingere quaesitum; nam sicut non est necessarium sanos et apertos oculos ha¬benti, ut sibi lux ostendatur, quae se in visum sua sponte ingerit, sic de aeterna sapientia non est opus quod ostendatur habenti sanum et apertum intellectum, se ipsam enim ingerit. Sed quis est, qui sanat a natura seu origine caecos, ut sanantem videant? Ille est etiam, qui sanat ignorantes a natura seu origine, ut sanan¬tem videant seu intelligant. Solum igitur verbum, per quod datur intellectus purgando naturam in¬tellectualem a tenebra ignorantiae, se ipsum os¬tendit, sicut sapientia magistri se manifestat in verbo, quando per verbum purgatur ignorantia et ruditas mentis discipuli. Sic Andreas et eius socius, quando manentes secus pedes Iesu au¬diverunt 191vb verbum eius, mundati sunt et oculi eorum aperti et in se ipsis comprehenderunt sa¬pientiam Dei seu Messiam se eorum mentibus ingessisse. ‹Venerunt itaque, manserunt et viderunt›. Ve¬nit discipulus ad scholas, manet ut diligenter audiat, et videt id quod quaesivit, ubi sit seu habitet. Unde notandum quod licet prophetae et doctores dicant nobis illum esse Iesum et Messiam, qui est ‹agnus Dei tollens peccata mundi›, tamen ipsum propterea non reperimus nisi ipsum ut rabbi vel magistrum sequamur et apud ipsum maneamus. Tunc poterimus aliis ad¬nuntiare nos ipsum repperisse. Non igitur osten¬ditur Messias per omnes prophetas nisi in sensibi¬libus signis, sicut sunt descriptiones extrinsecae, quasi herba aliqua figuratur, quae dicitur habere virtutem laetificandi cor, figura herbae est pate¬facta, quae cum sit multis figuris aliarum her¬barum similis, non potest quaerens dicere vera¬citer ipsam repperisse nisi quando eius virtutem est expertus. Sed attende quod quamvis Andreas invenit Messiam in lumine verbi et fratrem Petrum ad¬duxisset, ut et ipse crederet ipsum esse Messiam, tamen haec inventio non fuit adhuc saporosa. Ideo fecit Iesus ipsam sapidam, quando alia vice duxit eos in stuporem in captione piscium. Tunc enim Petrus cognoscere incepit verbi Iesu po¬tentiam stupendam; nam ad verbum quod pro¬tulit, ut rete laxarent in capturam piscium, et ipsi credebant ei, licet tota nocte nihil cepissent, ita quod in nomine eius rete laxarent, incredibilem piscium ceperunt multitudinem. Invenerunt igitur virtutem Messiae divinam, in cuius nomine assecuti fuerunt id quod opta¬runt. Recte igitur tunc dicere potuerunt: prius invenimus Messiam, ut incipientes gustare sua¬vitatem verbi eius modo ut proficientes qui ex¬perti sumus virtutem verbi in saporosa piscium pascentia. Ideo secuti fuerunt eum, sed adhuc non fuerunt perfecti. Unde «ambulans Iesus iuxta mare vidit» illos «duos fratres Simonem et Andream mittentes retia in mare, et ait illis: Ve¬nite post me» et cetera. Ambulabat Iesus circa mare Galilaeae, scilicet circa fluxibilem transmigrationem. Instabilitas maris, quod omni vento subicitur, recte vitam temporalem figurat. Iesus 192ra salvator circa hoc mare ambulat Galilaeae. Sicut enim undique auc¬tor mali et periculi reperitur, ut Paulus enumerat, ‹periculum in mari et falsis fratribus›, sic et Iesus, scilicet auctor salutis, omni invocanti adest. Est enim «magni consilii angelus», qui mittit angelos salutis, uti dicebat Petrus: «Nunc scio vere, quia misit dominus angelum suum, ut eriperet me de manu Herodis». Nam spiritus Iesu est rex salu¬tarium angelorum, sicut Lucifer princeps mali¬gnitatis est rex malignantium spirituum. Christus praeest ecclesiae rationabilium, ubi colitur veri¬tas. Satan praeest ecclesiae congregationi, ubi est contemptus veritatis et dominatur error. Sed attendamus quare dicitur «mare Galilae¬ae». – Ideo quia Galilaea transmutatio est, nam non est magisterium Iesu nisi temporalem in¬stabilitatem transmutare in fixam aeternitatem. In hoc mari vitae humanae illi assequentur trans¬mutationem, qui videntur a Iesu. Fratres piscatores in opere piscationis occu¬pati visione salvatoris sunt intrinsece attracti et immutati et perfectionem assecuti subitaneam immittente Iesu spiritum amoris sui per visio¬nem in corda eorum. Et ideo ut immutatis lo¬cutus est eis: «Venite post me», quasi si quis spi¬ritu amoris se ipsum per visionem aliquibus im¬mitteret. Talis si illis diceret: «Venite post me», moveret eos subito, ut omnia linquerent; nam sicut quis omnia linquit, ut se conservet, ita amans cum non sit laete et vitaliter in se ipso nisi in amato. Amicus enim est alter ego, ideo vere amans omnia linquit propter amatum, ne se linquat in altero. Mira res est amor convertens se in alterum et e converso alterum in se. Amor vis est altissimi Spiritus, qui intrans in rationalem spiritum supra omnem naturam facit ipsum virtuosum, ut sui unitatem multiplicet et alteritatem identificet. Unde haec vox Iesu «Venite» fuit amorosissimus nexus vocatorum ad vocantem quasi animae ad suam vitam. Dicit autem «post me», ut scirent se semper eidem adhaesuros et ut scirent artem eorum piscationis perfectam transmutationem recep¬turam, quemadmodum et ipsi perfectionem ad¬epti essent. Subiungit: «Faciam 192rb vos fieri piscatores ho¬minum.» Ecce miram verbi Iesu virtutem! Nam fecit homines rudes apostolico spiritu abundare et «piscatores» evangelistas. Non enim est praedi¬cator evangelicus nisi «piscator hominum», qui de turbatione mundi mediante rationali discursu separat piscem ab aqua, ut decoctus fiat cibus transiens in filium Dei immortalem. Christi¬formis est enim cibus Iesu transiens in corpus eius mysticum, ut vivificetur spiritu eius, vita sci¬licet indeficienti et aeterna. Piscatio cum retibus non fit nisi per intellec¬tualem naturam. Non nectitur rete nisi per ratio¬nem neque proicitur et trahitur nisi discursu syl¬logistico. Rete est instrumentum evangelistae, cum quo capit homines. Est igitur evangelium ex uno verbo Dei dilatatum et in dilatando con¬nexum et undique unum et idem, sicut ex uno flexibili filo rete compositum. Attende quia dicit Iesus, qui verbum Dei: «faciam vos piscatores hominum». Unde nota quod verbum Dei in piscatore seu praedicatore efficit piscationem. Isti autem fratres ad pisca¬tionem seu apostolatum vocati sunt hoc medio, scilicet «Venite post me». Qui igitur officium vult apostolicum exercere, oportet ut veniat vocatus a Iesu et non se ingerat et veniat ad conformi¬tatem vitae Iesu. Venire enim est accedere et post Iesum sequatur, scilicet in vestigiis eius, non habens propriam viam neque spatium aliud nisi ubi videt Iesum ambulasse; ibi solum est iter securum. Et uti Christus voluntatem Patris exsecutus est, ita et praedicator abnegare debet se ipsum, in quo solum vivat spiritus Iesu, et oportet ut «tollat crucem suam» sicut Christus, semper pa¬ratus ‹oboedire usque ad mortem›, quemadmo¬dum hi «duo fratres» fecerunt, qui continuo ad unius iussionis vocem non extracto reti de mari omnia reliquerunt, Christum perfecte secuti sunt crucem baiulantes in vita, in qua christiformiter Deo spiritum reddiderunt. Voci divinae omnia oboediunt solum pecca¬tore excepto; peccatum enim claudit aures ani¬mae, quia mortificat vitalem eius sensibilitatem. Quod autem omnia oboediant voci Dei, patet ex Genesi, ubi «dixit Deus: Fiat lux. Et facta est lux», et ita de aliis, quia ipse dixit, et 192va facta sunt, mandavit, et creata sunt. Signum quod isti fra¬tres continuo oboediverunt, est eos habuisse vi¬vas animas sine peccato mortali. Ait evangelista quomodo Iesus «procedens» ultra «vidit Iacobum et Iohannem» filios Zebe¬daei «in navi cum patre Zebedaeo» reficere retia «et vocavit eos», et «illi relictis retibus et patre» statim «secuti sunt» Iesum. Nullam receperunt deliberationem vocati ad apostolatum, et omni¬bus relictis secuti sunt vocantem. Vidit enim vi¬sione immutativa et tunc vocavit. Non caret mysterio quattuor piscatores in una Christi deambulatione vocatos ad apostola¬tum et quod quattuor illi habuerunt duos patres, quia bini et bini fuerunt fratres, et duas naves et unam societatem, ut ait Lucas, ita quod nemo ex «captura piscium» sibi quidquam vindicabat ut suum, sed erant communes illis, et quod primi fratres fuerunt ex Bethsaida, scilicet domo fru¬gum, pecorum et venationum secundum inter¬pretationem, et filii Iona seu Iohanna gratae et columbinae simplicitatis, alii duo filii Zebedaei et tonitrui. Et fuit Petrus primus et principatum tenens, cui Deus Pater revelavit fidei mysteria. Andreas primus conversus ad Iesum ex testi¬monio Iohannis. Iacobus primus inter aposto¬los, qui martyrio vitam finivit. Iohannes vero primus spiritualis eunuchus, qui virgo mansit, et ideo dilectus secretarius, cui caelestia secreta revelavit. Ordinare voluit Iesus domum suam. Hinc primum patrem familias constituit fidelem et prudentem, qui sibi oboediens esset usque ad mortem. Ideo Simonem ad hoc elegit, quem vo¬cavit Petrum, ut eius oboedientiam et prudenti¬am omnes imitarentur. Secundo elegit Andream virum iustum, cuius vita foret forma viri iustiti¬am praecolentis, et hunc ut fratrem adiunxit Pe¬tro, nam iustitia est fraterno vinculo prudenti rectori constricta. Deinde adiecit supplantato¬rem vitiorum fortem Iacobum, a quo omnes dis¬cerent non esse sub vitio succumbendum, sed potius virtuose moriendum. Et addidit tempe¬rantiam his, scilicet Iohannem in quo est gratia, cum temperantia seu castitas de se sit diligibilis quasi virtus et vas virtutum, 5o et ideo ⌈semista⌉ Iesu est ille, in quo amor et gratia, scilicet quem Iesus dilexit, cui communicavit pectoralia secreta. 192vb Doceamus igitur nos ex istis, quid spectat ad animam vocatam per Iesum. Et in vita mitissimi apostoli Andreae studeamus, ut sequamur uti ipse Iesum, et gaudeamus dignos fieri posse cum Christo crucifigi et pensemus cum quo spiritu accessit ad salutandum crucem, cum quo desi¬derio se spoliavit, ut nudus alligaretur cruci, cum qua laetitia reddidit spiritum luce perfusum, et ut sic sequendo ipsum similiter aeternam vitam in¬gredi mereamur. Quaerit Aldobrandinus in sermone festi huius, cur Deus permisit amicos suos pati. Dicit propter quattuor: Primo propter evidentiam exempli; nihil enim fit nisi ad instar exemplaris. Forma enim domus non introducitur per artificem nisi respiciat ad eius exemplar, quod est in mente. Passio in Christo est exemplar caritatis et benevolentiae, in fidelibus pa¬tientiae. Unde ad habere patientiam Iob audistis. Secundo propter diligentiam animi; nam ut ‹Pater quos diligit, corripit›. Facit enim afflictio eos regno aptiores. Tertio propter excellentiam obiecti; nam nisi oculus fuerit purgatissimus non videbit Deum. Purgatur autem uti aurum in igne tribulationis. Quarto propter victoriam belli, quia ‹nemo coronabitur nisi qui legitime certaverit›. Quaerit idem secundo, cur sanctus Andreas voluit crucifigi. Dicit propter quattuor crucis mysteria et utilitates, nam crux reformat natu¬ram, confert scientiam, diffundit misericordiam et dirigit viam. Primum patet quia Deus. Natura et ars te¬nent ordinem in suis operationibus, sed pec¬catum deordinavit animam, quae cum caelestis naturae descendebat ad limbum. Crux autem reparavit naturam; per medium enim crucis de¬scendit ad inferna salvator et destruxit limbum. Secundo crux confert scientiam. Omnes ho¬mines scire desiderant, et scire perfecit intellec¬tum, et cognitio coniungit intellectum fini; ideo felicitat. Crux autem praestitit scientiam. In aliis libris habetur scientia de creaturis, in cruce de creatore. Paulus non iudicavit se ‹scire nisi Chri¬stum et hunc crucifixum›. Tertia utilitas est diffusio misericordiae, ut pa¬tet in latrone et cetera. Quarta est directio viae, nam erat retorta ad inferos et est directa ad supernos 193ra per crucem. Item idem dicit quod sanctus Andreas prae¬dicavit humiliter, viriliter, utiliter et constanter. Vide eum quia bene dicit.