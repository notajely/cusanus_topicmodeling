146va «Salutem humani generis in ligno crucis con¬stituisti, ut unde mors oriebatur, inde vita resur¬geret.» Haec in praefatione missae. Admonet nos memoria passionis Iesu atque magna signandorum cum cruce gloria, de qua hodie nos dicturos promisimus, thema istud proposito aptum explanare. Loquitur ecclesia ad Deum. Nam ipse salutem humani generis con¬stituit in ligno crucis. Non quod lignum salvet, sed meritum in ligno crucis. Meruit enim turpis¬sima mors Christi in ligno, in quo maledicti pen¬dere solebant, vitam. Nam sicut mors oriebatur ex ligno, quae transivit in omnes filios praeva¬ricatoris – non quod pomum mortem inferret, sed electio, qua homo suam excellentiam usque in Dei contemptum dilexit –, sic et vita ex ligno resurrexit – non quod lignum vivificaret, sed electio, qua innocens Christus elegit excellenti¬am et gloriam Dei Patris, quam usque ad ulti¬mum sui contemptum dilexit. Attendamus ad singula. Nam dicit thema sa¬lutem non huius vel huius, sed humani generis. Nec aliud est quod hic dicitur quam illud: «Sicut in Adam omnes moriuntur, ita et in Christo omnes vivificabuntur». Inoboedientia in Adam rupit concordantiam, qua stante nulla dispro¬portio fuit, quae mortem inferret. Et haec rup¬tura transivit in omnes, qui Adam dicuntur seu de terra oriuntur. Oboedientia vero Christi re¬parat concordantiam vivificabilis animae et spi¬ritus vivificantis ipsam, cuius se subicit motui et voluntati et transit in omnes, qui Christi dicun¬tur seu ex Deo nascuntur. Christiani enim spiritu Dei aguntur, quoniam in ipsis non est voluntas humana, sed nec carnis, scilicet muliebris, 146vb nec viri, scilicet virilis; generis enim humani voluntas complicat voluntatem carnis seu mulieris et viri, et in una voluntate est alia. Nam quid vult mulier ut mulier nisi virum, et quid vult vir ut vir nisi mulierem. Et haec coincidentia voluntatum est in humano genere, ut vita secundum Adam propagetur. Sic inter animam et spiritum, qui Deus est, nexus quidam oritur, quando anima desponsatur Deo, ut ipsa non velit nisi sponsum suum, et sic in voluntate eius non est nisi sponsus sicut in voluntate sponsi non est nisi sponsa. Ex hac coincidentia voluntatum renascitur omnis, qui secundum Christum propagatur, et fit uti Christus caele¬stialis et Dei filius. Est bene considerandum quo modo mors oriebatur ex ligno in paradiso et vita ex ligno in loco calvariae extra portam civitatis Ierusalem. Ex vita deliciosa in loco deliciarum mors, ex morte aerumnosa in loco tormentorum vita. «Contrarium ex contrario.» «Omnia sunt plena mysteriis.» Nonne videmus granum, ut suam vegetationem seu speciem multis communicet granis, mori in terra, et haec mors est vivificatio multorum granorum, et nisi moreretur, solum maneret. Ex morte igitur vita. Nec tamen mo¬ritur penitus. Nam si penitus vegetativa vita mo¬reretur, non proferret fructum. Manet igitur vita vegetativa unita specie, licet hoc granum moria¬tur. Et quid sunt grana quae producuntur nisi vis vegetativa grani mortui? Quid sunt spiritus illi caelestes christiformes nisi vis vegetativa Christi mortui? Nam una est vis, quae regenerat omnes et vitam praestat caelestialem. Verbum internum sapientis seu conceptus incorruptibilis induit corruptibilem vocem. Vox desinit seu moritur, et verbum in voce occultatum non moritur, licet sermo loquentis cesset, sed seminatur mediante mortali voce in animam discipulorum et facit fructum vitae. Attende in priori exemplo quod ‹unde mors oritur, inde vita resurgit›. Nam in terra moritur granum, et de terra vita grani resurgit. Ex ap¬petitu excellentiae mors et vita, ut praemisimus. Gloria in se complicat mortem et vitam. Glori¬am appetimus, et ob hoc dura patimur, uti miles periculose duello vel hastiludio seu torneamento gloriam suam quaerit. Qui igitur propter sui ipsius gloriam usque 147ra ad mortem patitur, recipit mercedem vanam, scilicet cum sit mortalis, mor¬talem; qui propter gloriam Dei seu immortalita¬tem, ille recipit mercedem immortalitatis. Unde de modo quo modo humanum genus per victo¬riam belli Christi salvatoris contra principem mortis sit vitam assecuta, in praefatione et hym¬no canimus. Nam qui in ligno vincebat, in ligno vincebatur. Ideo hymnum canit ecclesia: «Pan¬gue, lingua, gloriosi proelium certaminis et super crucis trophaeum dic triumphum nobilem, qua¬liter redemptor orbis immolatus vicerit.» Canit et alium hymnum: «Vexilla regis prodeunt, fulget crucis mysterium, quo carne carnis conditor sus¬pensus est patibulo.» De hoc triumpho hodie incipimus memori¬am agere. Et quia nobis servit quod ecclesiae Smyrnae dictum est per victorem mortis, de quo Apocalypsis secundo, ideo videamus «quid Spi¬ritus dicat ecclesiis». Dicit enim: «Esto fidelis usque ad mortem, et dabo tibi coronam vitae»; et: ‹Qui vicerit, non morietur secunda morte›. Sine victoria non evitabitur secunda mors. Oportet autem legitime certare, si ad victoriam pervenire debemus. Hoc autem certamen per patientiam adversitatum fit. Dicit textus Apoca¬lypsis: «Angelo Smyrnae ecclesiae scribe», ange¬lo, id est episcopo Smyrnae ecclesiae, scilicet se¬cundum etymologiam, quae est consummatae amaritudinis. ‹Per consummatam amaritudinem patientia designatur, quae per adversitatum et persecutionum amaritudinem in virtutibus con¬summatur. Laudat autem episcopum de duplici exercitio alios per hoc de patientia informans, secundo eum ad futuras passiones praeparans de perseverantia alios instruens.› Dicit autem: «“Haec dicit primus et novissimus.” Duplex est genus patientiae. Nam quaedam est patientia mentis, qua mens contra interiores passiones ar¬matur. Et quantum ad hanc Christus se dicit pri¬mum et novissimum. Novissimus esse voluit per contemptum et abiectionem hominum, qui tantos terrores et contumelias in mente sua pati voluit ab hominibus, ut sicut peccator nefarius in medio latronum quasi maior inter eos mori dignatus est. Adauget autem abiectionem et vilitatem personae altitudo et dignitas. Quanto enim persona digni¬or, tanto contumelia ei illata gravior. Dei 147rb autem Filius primus fuit in omni altissima dignitate, cum sit aequalis aeterno Patri. Tanto contumelia, quam pertulit, et patientia maior. Unde in Thre¬nis: “O vos omnes qui transitis” etc. Nemo aegrescat si patitur, quia nullus maior Filio Dei, nec abiectiora perpeti possint. Aliud est patien¬tiae genus, qua corpus tribulationibus et poenis aequanimiter propter Deum exponitur. Et quan¬tum ad hoc addit Christus: “Qui fuit mortuus, et vivit”. Quis enim pro illo mori timeat, qui cum mortuus esset proprio virtute surrexit? Per mor¬tem enim transitoriam meruit sibi et aliis in eum credentibus sempiternam vitam. Et si noluit Chri¬stus Deus et homo aliter intrare in gloriam quam per passionem et mortem, Lucae 24: “Nonne oportuit Christum pati” etc., quis alius sperare potest intrare in gloriam suam, nisi merito pa¬tientiae introierit? Ita ait Apostolus ad Timothe¬um: “Si commortui sumus, et convivemus”. Utrumque autem patientiae genus exercitatur per tria opposita tribus, quae in mundo sunt et per plures amari solent, scilicet concupiscentia carnis in deliciis, oculorum in divitiis, superbia vitae in honore et gloria. Tribulatio deliciis con¬trariatur. Ideo dicit: “Scio tribulationem tuam”». Illa scitur, quae propter Christum habetur. Scitur id est approbatur. Et de illa dicit: ‹“Beati qui persecutionem patiuntur propter iustitiam”; et: “Beati eritis cum oderint vos homines”. Contra divitias est paupertas. Ideo subdit: “Et pauperta¬tem tuam”.› ‹Est paupertas spiritualis, scilicet contemptus omnium terrenorum propter Chri¬stum, de qua dicitur: “Beati pauperes spiritu” etc.› ‹Et hic pauper est vere dives. Ideo sequitur: “Sed dives es”.› «Quo modo enim pauper esse potest possessor caelestium divitiarum. Tertio contra gloriam et honorem est blasphemia: “Et blasphemaris”, inquit. Blasphemia includit om¬nem contumeliam verbi et operis. Nam dicitur a blas, quod est stultus, qui non solum verbis sed etiam operibus contumeliam irrogat. Sed aliud est quod iustus a manifeste stultis et malis pati¬tur, quia haec passio levior est, aliud ab his, qui iusti et sapientes esse videntur et, licet non sint, est tamen gravius patientiae genus.» Ideo Chri¬stus «a Iudaeis, qui se Dei dicebant, et inter illos a scribis et pharisaeis passus est, qui iustiores et 147va sapientiores dicebantur, ut tanto magis patienti¬ae exemplum praeberet.» Ideo «dicit: “Ab his, qui dicunt se Iudaeos, et non sunt”. Iudaei con¬fitentes dicti sunt falsi fideles, qui confitentes se noscere Deum, factis autem negant. Hi “sunt synagoga Sathanae”, quia talium congregatio dia¬bolum principem et caput habet. Duo enim ho¬minum genera sub eius malitia sunt, tam illi, qui in vitiis serviunt, quam illi, qui de virtutibus su¬perbiunt. Hi tanto gravius peccatores fiunt, quanto se iustos reputantes ceteros peccatores contemnunt. Unde Lucae 16 dicitur de divite, quod purpura et bysso induebatur et pauperem Lazarum ulceribus plenum tam abiectum habe¬bat, quod nec micis mensae suae dignum repu¬taret. Hic autem est fictus iustus de pretioso virtu¬tum habitu superbiens et humilem peccatorem de ulceribus peccatorum suorum confusum con¬temnens. Qui tanto gravior est persecutor, quan¬to neminem nisi se ipsum vere iustum reputat et veros iustos quasi nefarios peccatores condem¬nat. Dicit enim: «Sed sunt synagoga Sathanae». Hi vero synagoga Sathanae sunt, de qua scribitur Ecclesiastici: ‹Synagoga reproborum non erit sa¬nitas.› Qui de peccatis humiliantur, sanabiles sunt. Qui vero de iustitia gloriantur in eo statu, omnino non sunt sanabiles. Ideo frequenter ce¬teris deterius ruunt.» Vide reliquum in Magistro Mathia de Sue¬cia super Apocalypsim, unde ista extraxi.