24va lin.42 «Erunt primi novissimi et novissimi primi», Matthaei 20 et in evangelio. Christus dixit Petro, quo modo, qui relique¬runt omnia et secuti ipsum fuerint, sedebunt in regeneratione iudicantes; et iudicium erit, quod quisquis 24vb accipiet secundum mercedem suam, declarans mercedem esse, quae retributionem exspectat, relinquere ea, quae huius mundi sunt, propter nomen Jesu. Et sic alius reliquit agrum, alius patrem; et secundum quod reliquit, recipiet proportionabi¬liter, semper tamen centuplum. Et quia omnis, qui reliquit aliquid, hoc reli¬quit, quod possedit, sic loco possessionis, quam reliquit in sensibili vita, recipiet possessionem in intellectuali, loco temporalis aeternam. «Et erunt novissimi primi» Nam qui novissi¬mus est, ultimus est. Qui in hoc mundo reperi¬tur ultimus propter Christum, ibi erit primus «in regeneratione». Et ita iudicium eorum declara¬tur, quod homo recipiet, quantum reliquit, ae¬ternum pro temporali. Et venit ex amore con¬verso ad Jesum relinquere propter nomen eius amorem huius mundi. Quare ‹dimittuntur pec¬cata multa, quando diligit multum›. Et quia dixit Christus, quo modo ‹ultimi erunt primi et primi novissimi›, tunc subiungit similitudinem prout in evangelio dicens «simi¬le» esse «regnum caelorum homini patrifamili¬as» etc. Et considera, quomodo Christus dat exem¬plum huius in tempore, in quo intellegimus prius et posterius. Et dat doctrinam non im¬pedire posterioritatem temporis mercedem re¬tributionis, quia loca electorum non tolluntur per multitudinem vocatorum, sicut multi poste¬riores in tempore ex electis erunt priores in re¬tributione. Considera similitudinem de laborantibus in vinea, quo modo praedicatores et purgatores ec¬clesiae in ultima hora venientes possunt mereri, ut sint cum primis, qui vineam plantaverunt, praemiati, et hoc, quando per eos non stent, quin de primis fuissent. Illos enim comparat pri¬mis, qui habent in posterioritate excusationem, quia non conducti. Nemo enim debet intrare ad colendum vineam nisi missus, ut colat, et con¬ductus; et conductus non stat per eum, quo mi¬nus colat. Ideo non minus mercedis dare potest ei paterfamilias. Et hoc faciendo non facit iniuriam aliis, qui¬bus dat, quod suum est ex «conventione». Notandum est, quod regnum caelorum est merces, sicut Deus dicebat Abrahae: ‹Ego ero merces tua›. Est autem Abraham pater fidei 25ra omnium fidelium, qui Deo credunt, qui recipient id, quod petunt non haesitantes in fide, ut ait apostolus Jacobus. Secundum mensuram fidei recipietur desideratum et non secundum pondus laboris corporalis. Sed cum Deus sit merces fidelium, tunc Deus videtur denario comparari in evangelio, qui da¬tur omnibus. In denario enim non nisi valorem attendimus; et est thesaurus signatus. Cum de¬nario illo emimus vitam aeternam, quia non est nisi illa moneta in regno caelorum. Et qui illam non habet, non potest intrare nec emere. Denarius est numerus in se complicans omne numerabile. Valor denarii est mensura, in qua om¬nium valor attingitur; valor equi, valor bladi, valor vini attingitur in valore denarii. Denarius est com¬plicatio virtualis ‹numeri, ponderis et mensurae›. Textus dicit de «denario diurno». Denarius diurnus valet labores diei. Oportet in illo denario diurno ex laboribus quaesito considerare mer¬cedem. Et nota bene, quo modo datur nobis denarius ad negotiandum. Quando creamur, recipimus naturam, quae est in potentia ad capiendum im¬pressiones et est imago omnipotentiae Patris. Quando regeneramur in Christo, accipimus ca¬racterem Christi seu faciem eius. Quando voca¬mur, accipimus superscriptionem. Et sic sumus primo ex ductili natura seu docibili. Unde sumus quasi aurum secundum spiritum intellectualem et incorruptibilem et quasi aurum vivum vita intellectuali, quod potest se ipsum conformare omnibus, sicut si cera esset viva vita intellectuali, ipsa se ipsam conformaret litteris et figuris rerum; et quia non est sic viva, tunc per intellectum extrinsecum hominis ad hoc ducitur. Hanc naturam habemus ab artifice omnipo¬tentiae, qui est «omnia in omnibus». Ille dat no¬bis imaginem suam vivam, secundum quam pos¬sumus non formare omnia ut ipse, sed assimilare et conformare nos omnibus. Sed vis assimilativa non est nisi ad vim formativam conversa, quia in tantum est assimilativa in quantum formativa. Ita non quiescit vis illa assimilativa nisi in for¬mativa. Et potest ex textu dici nos sic conductos primo mane et ita missos in vineam huius mun¬di. Deinde venit illa natura nostra ad tertiam, quando sol iam est elevatior, qui illuminat 25rb vim nostram et otiositatem, quae secundum illam naturam est, quando non operamur secundum eam; et tunc conducimur, ut exseramus ex illa potestate labores intellectuales. Et potest dici tempus illud, quando discretio incipit apparere. Et tunc quasi pueri, qui ponun¬tur ad scholas, incipimus proficere in gramma¬tica. Et incipit apparere in nobis vis rationalis; et hora sexta ad altiores facultates, puta logicam, hora nona ad philosophiam, hora undecima ad theologiam. Item ‹primum mane› ad tempora prima post Adam usque ad diluvium; ‹tertia› usque ad Abra¬ham; ‹sexta› et ‹nona› de Moyse per prophetas usque ad Christum; ‹vespere› de Christo usque ad adventum eius secundum. Et nota, quod ‹primum mane› potest dici vis sensibilis, ‹tertia› imaginativa, ‹sexta› rationalis, ‹nona› intellectualis, vespere intellectibilis sive divinalis. Item ‹prima› potest dici creationis, ‹tertia› re¬creationis in Christo, ‹sexta› et ‹nona› et ‹vespera› profectus supererogationis. Primo es homo; secundo Christianus, deinde vocatus ad hoc vel illud, puta es agricola vel vinicola aut ad aliud agendum, ne sis otiosus, vel ut sis religiosus. Et potest dici, quod primo es aurum, deinde monetatum, deinde superscriptum. Nam denarius est bonus et verus, si habet om¬nia illa, scilicet veritatem auri, veritatem imaginis et veritatem superscriptionis. Et Deus est veritas denarii. Denarius, qui est verus denarius secun¬dum naturam auri incorruptibilis, est a veritate, quae est Pater; secundum imaginem a Filio om¬nia formante; secundum rotunditatem a Spiritu Sancto in sua aeternitate omnia continente; nam Spiritus est hoc, quod continet omnia. Considera, quo modo Deus potest quasi va¬lor omnium, quae aliquid valent, considerari; eo modo est merces et est ut valor pecuniae. Deinde Deus dat suis servitoribus ‹denarium diurnum›, aliis, quia ‹vult› etc. Et non valet in regno suo nisi illa moneta. Unusquisque in regno potest cum moneta illa vivere et emere hereditatem regni, quae est amor regis et gratia eius. Et ibi considerandum bene, quo modo singu¬li recipiunt singulos denarios, quoad primum es¬sentiale, sed differunt sicut stella a stella in ac¬cidentali etc.