SERMO XIII Et apertum est templum 53r «Et apertum est templum Domini in caelo, et visa est arca testamenti eius in templo eius, et facta sunt fulgura et voces et terraemotus et grando magna. Et signum magnum apparuit in caelo: mulier amicta sole et luna sub pedibus eius, et in capite eius corona stellarum duo¬decim» Apocalypsis 12. Haec verba exponuntur de matre ecclesia in generali, et in speciali de principalissimo mem¬bro ecclesiae, scilicet gloriosa virgine Maria. Quoad primam generalem expositionem expo¬nitur, quod «templum Domini», id est Christus, in quo est habitaculum divinitatis, «apertum est in caelo», id est in toto mundo propalatum tem¬pore nativitatis. Et etiam tunc hoc templum apertum est in ara crucis, quando ‹miles lancea latus eius perforavit›, ut de latere dormientis secundi Adam formaretur Eva, sancta mater ecclesia, quia haec sancta mater ecclesia in san¬guine redemptionis et aqua regenerationis ex la¬tere formata est. Et tunc aperto templo «visa est arca testa¬menti», scilicet sancta mater ecclesia, quae est ut arca Noe omnem viventem conservans. Et <est> «arca testamenti» in se ‹tabulas› legis, ‹manna et virgam Aaron› conservans, scilicet legem, sacramenta et claves potestativas habens. Virga potestatem significat, Aaron sacerdotium. In ecclesia ergo est sacerdotalis potestas <sicut virga> in arca. Qui ergo non est sub virga Aaron, in arca ecclesiae non est. «Et» tunc «facta sunt fulgura» bonorum exem¬plorum per splendorem honestae conversationis sanctorum martyrum primitivae ecclesiae, et «voces» divinae laudis et altae praedicationis, et «terraemotus» timoris et contritionis, et «gran¬do» asperae correctionis. Vel expone de persecutione ecclesiae, quo modo, postquam «apertum est templum» et «arca visa» magna, secuta est persecutio contra arcam ex diversis lignis adunatam, scilicet christifide¬lium per omnes laesivos poenales modos per «fulgura», tonitruales «voces, terraemotus» et ‹grandines› significatos. Et nihilominus «signum magnum apparuit in caelo» fidei universalis ecclesiae catholicae, quia facta est quasi «mulier» pia et compatiens, fruc¬tum magnum afferens, «amicta sole» iustitiae istis tribulationibus non obstantibus, et calcans ‹lu¬nam› terrenae instabilitatis, habens ‹in capite coronam› victoriae ‹duodecim› luminosis fixis incorruptibilibus ‹stellis› articulorum fidei redi¬mitam, etc. Vel per ‹caput› intellege principium primi¬tivae ecclesiae et per ‹lunam›, quae est ‹sub pedibus›, ultimam partem ecclesiae. Prima fuit coronata duodecim stellis duo¬decim apostolorum et fuit in capite. Et per hoc, scilicet quod ecclesia in principio habuit caput coronatum, intellege statum primitivae ecclesiae, et per ‹pedes super lunam› statum praesentem. Si ad anatomiam capitis ibimus, inveniemus, quod ‹“omnes sensus et nervi inde initium capiunt” et transmittunt ad inferiora membra sensum et motum. Septem habet foramina, sen¬suum instrumenta, habet dura limpida ossa et plenam cerebri medullam, paucas carnes et lim¬pidos capillos›. Septem <habet> virtutes tamquam instru¬menta septem donis Sancti Spiritus innixa con¬tra omnia vitia: «dura ossa» firmissimae constan¬tiae, multam «medullam» mititudinis et clemen¬tiae, ‹paucam carnem› carnalitatis et lasciviae, ‹capillos› exteriores ‹limpidos› honestae conver¬sationis, ‹nervos› amicitiae et ‹sensus› discre¬tionis. Ita etiam omnes capitanei et principes esse deberent, qui capita sunt; quia dato, quod <caput> apparenter debeat praetendere duritiem, sicut ‹sunt ossa capitis dura, interius tamen habet medullam› pietatis et clementiae. In eo enim debet esse sensus saga¬citatis et discretionis et prudentiae etc. Ista etiam in ‹arca› sunt significata, quae erat ‹deaurata intus et foris› et continebat ‹tabulas› legis – ecce iustitiam et prudentiam! – ‹virgam› correctionis et ‹manna› dulcedinis et compassi¬onis et pietatis. Hoc tempore ecclesia habet se ut «pedes super lunam». «Pedes» sunt affectiones, et sicut pedes semper sunt super terram, affectio est terrena et «super lunam» terrae proximam. Est ergo ecclesia hodie – proh dolor! – in infimo gradu, sicut pes paucae nobilitatis: Licet in se habeat eandem vitam quam totum corpus et eodem spiritu vegetetur, tamen non est vestita ‹sole iustitiae›, prudentiae et clari¬tate vitae, sed corio bestialitatis, ignorantiae, luto cupiditatis et lasciviae se involvens, terrae per avaritiam adhaerens, inconstans, lunae con¬fidens, etc. De natura lunae et eius instabilitate et eius influentia et accessu ad solem et eclipsi etc. <cognoscitur>, quo modo peccata nostra se opponunt Deo, etc. Si volumus igitur nos servare et reformare in arca et ecclesia, oportet nos, qui sumus pedes, ambulare ‹in via aequitatis et iustitiae› et capere influxum motus et sensus ab illis, quae supra nos sunt et qui praecesserunt in sanctitate; et oportet, ut lunarem animum dirigamus ad con¬iunctionem solis, ut sic habita coniunctione moveatur usque in plenilunium aeternae gloriae. Et iterum, quia «caute» ambulandum est, ideo videndum, «quo modo ambuletis». Non sunt semper aliorum vestigia sequenda, sicut simia, quae clausit oculos ex eo, quia fur clausit, et propter hoc perdidit denarios, sed bonae pro¬spiciendae sunt viae, ‹ne cum stare credat, cadat›. «Vir, videas» etc. «Dat varias fortuna vias», etc. ‹Currendum est ergo per vias mandatorum› et oboedientiae, et non est spernenda clavis pote¬stativa ecclesiae, etiam iniusta, quia meritoria tibi et poenosa mandanti. Si non est iusta causa, quam superior contra te praetendit, eo plus oboediendo mereris. Et cogita dies tuos, in¬venies bene te deliquisse, quod mereris, et cape tua delicta pro causa. Igitur bonum oboedientiae considera et noli contemnere. Cape exemplum patientiae et oboedientiae a Christo, qui etiam «usque ad mortem factus est oboediens», docuit semper oboedientiam. «Su¬per cathedram Moysi» etc. Maledictio descendit in genus humanum propter inoboedientiam. Ge¬nesis 3: «Maledicta terra in opere tuo». Et bene¬dixit ‹Simoni, id est oboedienti›: «Beatus es Simon, Bar Jonas» (Matth. 16). Nolite igitur inoboedientes esse, quia magna lucra cum parva fatiga habet oboedientia. ‹Comparatur enim ‘navi institoris’, quae sem¬per procedit› et lucra adducit. ‹Ipse tamen quies¬cit (Proverbiorum 31); et assimilatur equitanti, qui requiescit et progreditur tamen. “Equitatui meo assimilavi te, amica mea”›. Et Deus requiescit apud oboedientes. Et Chris¬tus intravit ‹Bethaniam, id est ‘domum oboedien¬tiae’, etc. Ubi oboedientia, ibi amor Dei›. ‹Amor Dei facit hominem tractabilem et ob¬oedientem, sicut ignis ceram›. Et hoc nota: Si vis cognoscere, in quo est Dei amor, respice ad eius oboedientiam, quia «melior est oboedientia quam victima».