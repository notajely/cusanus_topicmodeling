19v «Sanctus, sanctus, sanctus Jehova Sabaoth. Plena est omnis terra gloria eius» Isaiae 6. Habet Biblia nostra: «Sanctus, sanctus, sanc¬tus Dominus Deus exercituum. Plena est om¬nis terra gloria eius». Habet Trishagium grae¬cum: «Agios, agios, agios kyrios sabaoth» etc. Cantamus in missa: «Sanctus, sanctus, sanctus Dominus Deus Sabaoth. Pleni sunt <caeli et terra>» etc. Et quia de isto sacratissimo seraphico can¬tico, quem Isaias «in spiritu» divino percepit, dicturi sumus, oremus etc. PARS PRIMA Deum, cui angeli Trishagion acclamant, et per fideles praedicandum esse Legimus in epistola hodierna: «O, altitudo!» etc. Paulus Romanis fide omnia apprehendi, et non scientia, gratia, non lege, occulta Dei, quae de Deo sciri non possunt, modo admirabili, scilicet incomprehensibili, manifestare satagens aiebat: «O, altitudo divitiarum sapientiae et sci¬entiae Dei!» etc.; volens ostendere ipsam Dei altitudinem incomprehensibilem, etiam non so¬lum uti est infinita in se et ineffabilis, sed etiam uti ipsa participatur in creaturis, sicut ‹sol in sua rota invisibilis est› atque in sua virtute, qua res solarem influentiam participant; addens: «Quis novit sensum Domini, aut quis consili¬arius eius fuit, aut quis prior dedit illi?» etc., quasi diceret: Si operum Dei aliqua scientia foret, tunc, cum ‹scire sit rem per causam cognoscere›, necesse foret, quod et «sensum Domini» ille sci¬ret. ‹Sensus› enim ‹Domini› Deus est. ‹Ea autem, quae in Deo sunt, nemo nisi Deus novit, sicut nec ea, quae in homine sunt, nemo novit nisi homo aut spiritus hominis ›. Scientiam igitur Dei nemo novit nisi Deus, sic nec potentiam, qua est Creator. Unde «omnium operum Dei nulla est ratio», sed ‹sicut voluit, fecit›. Et voluit, quia Deus. Sic nec «sapientiae eius», cuius «non est nume¬rus», cum sit infinita, nemo contribuit per consilium; infinito et pleno nihil addi po¬test. Sed quia ita est, tunc subiungit: ‹Quis pri¬or dedit illi, et retribuet ei?›, quasi diceret: Cum hoc ita sit, quod ex ‹altitudine divitiarum scientiae et sapientiae eius›, quae attingi neque¬unt, omnia hoc sint, quod sunt, non potest creatura nisi Deum benedicere in eo, quod est. Nam si quid dedisset creatura Deo, ipse, quia iustus et bonus, retribuisset. Et quoniam ex creatura nihil habuit, sed creatura omnia habet ab ipso, tunc omnia de gratia mera ac bo¬nitate Dei infinita habet, quaecumque habet, «quoniam ex ipso, per ipsum et in ipso sunt omnia». Ipsi «honor et gloria in saeculorum sae¬cula!» «Ex ipso» enim ut a principio, «per ip¬sum» ut per medium, «in ipso» ut in fine, quo¬niam est «causa efficiens, formalis et finalis» omnium. Est creator, conservator et glorificator etc. Nihil igitur potest creatura omnis, quae ratione viget, dicere, quando ad hoc respicit, nisi quod subiungit: Ipsi «honor et gloria in saecula saeculorum! Amen». Non igitur dicet aliud nisi «sanctus, sanctus, sanctus» etc., quod fuit thema. Dicit autem Isaias: «Vidi Dominum seden¬tem super solium elevatum et excelsum. Et ea, quae sub eo erant, replebant templum. Seraphin stabant super illud; sex alae uni et sex alae alteri. Duabus velabant faciem eius et duabus velabant pedes eius; et duabus volabant et cla¬mabant alter ad alterum et dicebant: Sanctus, sanctus» etc. ‹Et commota sunt superliminaria cardinum a voce clamantis. Et domus impleta est fumo. Et dixi: Vae mihi, quia tacui, quia vir pollutus labiis ego sum! Et in medio populi polluta labia habentis ego habito et Regem Dominum exercituum vidi oculis meis. Et vola¬vit ad me unus de seraphin, et in manu eius calculus, quem forcipe tulerat de altari. Et te¬tigit os meum et dixit: Ecce, tetigi hoc labia tua, et auferetur iniquitas tua, et peccatum tuum mundabitur. ‖Et audivi vocem dicentem: Quem mittam?› etc.‖ Adverte, quod quando Isaias fuit «in spiritu», ‹vidit Dominum sedentem super solium excel¬sum› etc. Nam non aliter videtur quam in alti¬tudine solii principatus, et «a longe» videtur, quia ‹elevatum erat solium›. «Et quae sub eo erant, replebant templum». Nam «Dominus» requiescit «in templo sancto suo» ‹sedens in solio excelso supra cherubin› etc. ‹Replebant autem templum›, in quo sedebat, ea quae sub solio erant, scilicet «virtutes cae¬lestes». ‖Lyra: ‹Dicitur in hebraeo: Et orae, scilicet vestimenti, eius replebant templum›.‖ «Et seraphin» etc. Erant enim subter illud <solium>; non enim attingunt ipsum nisi subter. Et tribus motibus alati fuerunt: puta motu inces¬sionis, prout pedibus ambulatur, et motu co¬gnitionis, prout facie pergitur, et motu raptus, prout volatur. Non poterant autem nec accessu rationali aut intellectuali se iuvare. Hinc hos motus im¬potentes scientes 20r velabant [cum] alis poten¬tiae faciem et pedes, has alas in motu non po¬nentes, sed potius velantes, ne impedimento fo¬rent. Volabant autem alis duabus, hoc est quidem, quia raptu spiritus intellectivi et desiderii ignei ferebantur. Ducebantur namque intellectivi¬tate apprehensiva veri, ut volarent, et volun¬tatis fervore, ut ‹clamarent alter ad alterum dicentes: Sanctus, sanctus› etc. Et adverte, quo modo efficax est ille clamor, quia «superliminaria» domus etc. «et domus fumo impleta». Item <adverte>, quod postquam Isaias au¬divit istum clamorem, quando alter ad alterum clamavit, dixit: «Vae mihi, quia tacui!», causam subiungens, «quia vir pollutus» etc. Item, quo modo ‹unus de seraphin volavit ad eum› etc. Nam seraphicus volatus eo ducit spiritum, ut in templo prope altare accedat et «forcipe calculus», ‖carbo ignitus‖, capiatur «de altari», cum quo ‹labia tangat›, ut munden¬tur. Et hic dignus est, ut clamet et mittatur, nam clamor et missio angelorum seraphicorum est etc. ‖Seraphin non purgat nisi ut annuntians purgatum esse. Deus purgat. Ita et de sacerdote etc.‖ Ex quo habes praedicatores angelicis offi¬ciis uti. Quid autem clamare debet praedicator? Primo quidem seraphice clamabit: «Sanctus, sanctus» etc. Et clamabit «ad alterum», ut pariter clament, et eos, qui tacent, quia ‹polluti sunt labiis›, purgabit per notificationem peccatorum, et cal¬culo ignito altaris eosdem purgabit. Ad hoc propositum ‖nota aliam visionem Johannis in Apocalypsi 4. Nam Johannes «in spiritu» ascendens vidit supra caelum sedem et in ea sedentem etc. Ibi de ‹viginti quattuor thronis et senioribus coronatis›. ‹Et procedebant de throno fulgura, voces et tonitrua. Et septem lampades <erant ante thronum>, quae sunt septem spiritus Dei; et in conspectu sedis tamquam mare vitreum simile cristallo; et in medio sedis et circuitu eius quattuor animalia plena oculis ante et retro: primum simile leoni, secundum vitulo, tertium habens faciem hominis, quartum simile aquilae volanti. Et singula habebant alas sex. Et re¬quiem non habebant die ac nocte dicentia: Sanctus, sanctus, sanctus Dominus Deus omni¬potens, qui est, qui erat et qui venturus est› etc. – Vide ibi.‖ PARS SECUNDA Quo modo alae intellectus parandae sint, ut fide et gratia a creaturis ascendentes Deum trinum recte veneremur Est autem clamor: «Sanctus» etc., et non clamabant nisi volantes. ‹Volabant autem duabus alis›: Una est ala intellectus et alia est affectus. Paremus intellectum ad volatum, uti ala pa¬ratur, hoc est, ut potentiam intellectualis motus, quantum possibile est, in actum extendamus! Avis autem non habet viam in aere, per quam volet, sed praesupponit id, ad quod se movet. Primo igitur volare volens intellectus, ut clamare possit «sanctus», praesupponere habet per fidem Sanctissimam «Trinitatem in unitate» esse. Nam dicere ter «sanctus» et subiungere in singulari «Dominus» est credere «Trinitatem in unitate» exsistere. Et qui clamat ‹omnem terram gloria eius¬dem repleri›, credit perfectionem seu repletio¬nem omnis creaturae ab eadem Trinitate in uni¬tate et per eandem et in eadem subsistere. Postquam autem hoc praesupponit, non¬dum clamat, sed in secretis suis quasi [sibi] de thesauris divinis gratiosissime sibi ingestum hoc reconditum habens optat hoc intueri. Nam «fides ex auditu» est, sed quidquid audimus, videre optamus, quasi absque visione sit informe omne, quod auditu percipitur. Per¬gere igitur ad visionem intellectualem veri per auditum fidelem recepti est volare intellectu¬aliter sive seraphice aut ut angelus. Sed fides Trinitatis nobis variis vocibus sanctorum ingesta est. Et de «gratia Dei» hoc venit, quod ipsam fidem assecuti sumus. Quibus autem vocibus sanctorum Veteris et Novi Testamenti, longum foret enarrare, sed sufficit, quod ipsam fidem habemus. Extendamus igitur alas, ut volare valeamus ad id, quod fide tenemus! Dicamus igitur, quod in ala ipsa sunt tres series pennarum: Sunt pennae minores, mediae et maiores. Cum minoribus non possumus in altitudi¬nem ascendere, nisi maioribus iuvemur. Volatus autem secundum minores pennas est in infimis, scilicet in sensibilibus, volatus autem secun¬dum medias est in rationabilibus et doctrinalibus, volatus vero secundum maximas est in altitudine supremitatis intellectus. Secundum primum volatum movemur in vestigiis, secundum alium in imagine, secundum tertium in ipsa veritate. Incipiamus igitur et moveamur ad augmen¬tum fidei, scilicet ad apprehensionem eius, quod credimus, ex hiis, quae sensu attingimus! Videmus enim omne id, quod fit, ab aliquo, per aliquid et ad aliquid fieri in artificialibus. Artifex ⌈igitur⌉ efficit formam artificiati per artem ad finem boni. In statua igitur, quae est statuarii statua, quando ipsam videmus, primo apprehendimus ipsam esse statuam ab aliquo sta¬tuario <factam>, esse perfecte formatam per ar¬tem perfectam statuarii, esse bene repraesentati¬vam statuarii ex fine. Oritur autem ex exercitio artis ars – «fabri¬ficando fabri fiemus» –, et ita ars oritur de exercitio artificis. Et est artificium in arte, ut pater in filio, et ars in artificio, ut filius in patre. Hoc autem, quod conservat operantem in opere, est delectatio, quae est hoc bonum, quod procedit ex exercitio et arte. Tres igitur causas ex artificiato deprehendi¬mus, scilicet «efficientem, formalem et finalem». Et una non est alia. Coincidunt tamen in uni¬tate magistri, qui est «causa efficiens, formalis et finalis». Et adverte, quod ex hoc, quod delectatio conservat operantem in opere, bene intellegis, quo modo finalis causa est in efficiente et for¬mali, et econverso. Et quia «ars imitatur naturam», ascendimus sic ad magistrum naturae ex naturalibus dicen¬tes: Naturalia nos videmus, puta video homi¬nem; dico: Hic homo naturalis a se esse nequit; est igitur a magistro naturae humanae; est per¬fecte formatus per perfectam sapientiam magi¬stri; in eo relucet bonitas magistri per finem; est enim naturalis, et hoc non nisi «a» natura om¬nipotente, nec potest esse naturalis, nisi sit «per» virtutem omnipotentis naturae naturalis, neque potest esse extra naturam <omnipotentem> na¬turalis. Quare est «in» bonitate omnipotentis vir¬tutis naturae naturalis. Ita de «esse» dicit Paulus in epistola. Potes sic de aliis exempla facere. ‖Essentia perfecti magisterii est trina, quia in ea est exercitium et ars et delectatio: exercitium: «ex quo», ars: «per quod», delecta¬tio: «in quo».‖ 20v Nam omne id, quod videmus esse, scimus ipsum non esse ipsum «esse absolute». Extra enim «esse absolutum» nihil esse potest; si enim extra est, non est. Sed quia hoc, puta hominem istum, esse videmus, non est esse hominis sive homo ‹qui est omne, quod est›. Nam et caelum et alia sunt sine numero. Quare, si homo est, «ab-esse» est; esse enim participat, ut sit. Nec potest homo esse per aliud quam esse. Si enim est aliud ab esse, non potest dare «for¬mam essendi»; per ipsum igitur esse est. Nec potest ob aliud esse quam ob esse, nec in alio quam in esse, ut Paulus dicit in epistola. Cum ergo omne id, quod est «hoc aliquid», taliter sit «ab» absoluto esse «et per ipsum et in ipso» aut ob ipsum, constat absolutum esse esse Deum trinum et unum. Et propter hoc Apocalypsis 4: «Quattuor animalia», quae omnem naturam in quaternario egressu figurant, non cessant «die ac nocte» etc. Dicunt autem: «Sanctus, sanctus, sanctus» Deo trino et uno, «qui est» etc., quoniam ‹ab ipso, per ipsum et in ipso› omne id sunt, quod sunt. Et hinc «viginti quattuor seniores», iudices etc., postquam quattuor animalia ‹dabant glori¬am et benedictionem›, ‹procedebant ante seden¬tem depositis coronis dicentes: Dignus es, Do¬mine Deus noster, accipere gloriam et honorem et virtutem, quia tu creasti omnia, et propter voluntatem tuam erant et sunt›. Item videmus in omni creato Deum trinum et unum quadam participatione, nam quanto cre¬atura Deo similior, tanto magis trina et una. ‖Nota exemplum de ‹unitate, specie et or¬dine›: Augustinus; item de «numero, pondere et mensura»; item «unitas, veritas, bonitas»; item «esse, posse, operari»; item correlativa «-tivum, -bile, -are».‖ In omnibus infimis et supremis creaturis est «essentia, virtus et operatio». Omnis essentia cuiuscumque creaturae est ex posse, actu et unione. Posse se movet, ut ex se eliciat actum; ex posse et actu oritur quies et delectatio. Potentia enim visiva exserit actum, et ori¬tur visio, in qua delectatio est et quies visionis. Item ex potentia intellectiva oritur notitia seu sapientia, ut intellectus ex sua potentia actum exserat; atque ab utroque procedit delec¬tatio et quies. Et cum nihil sit unum, quod non sit tri¬num, igitur esse ipsum absolutum, a quo est omne id, quod est, est trinum et unum, quod quidem omnia participant. Est igitur potentia absoluta, actus absolutus et agere absolutum in unitate absoluti esse. Sine quibus quidem correlativis secundum alarum pennas minimas, quae volant in hoc mundo sensibili, non potest <quicquam> repe¬riri. Nam omne id, quod in creaturis est, cum creatura solum sit effluxa Dei similitudo, in Creatore perfectissime esse negari nequit. Aliae pennae alae sunt mediae participantes istis minoribus et maioribus. Cum hiis fit motus abstractior, et hic motus est in simili¬tudinibus mathematicis, quae non considerantur, ut insunt materiae. Et hic volatus est disciplinali volatu in¬tellectus, quem habes in Docta ignorantia de «unitate, aequalitate et conexione». Et hoc est exemplum Augustini, ut vide¬amus, quo modo in unitate essentiae est di¬stinctio personarum, et quod «Deus genuit Deum», ‹nec se nec alium Deum›. Hilarius de luminibus dat exemplum, ‖in quo potest apprehendi, quo modo identitas essentiae est in tribus personis. Aliud exemplum ponit Augustinus de in¬tellectu et notitia et amore, de quo supra, ex quo habetur nullam in Deo esse ‹localem di¬stinctionem› nec substantiae confusionem.‖ Maiores pennae ducunt supra omne id, ubi omnia nomina quiescunt, ubi cessat omnis syl¬logismus, ubi est id, quod videtur oculo in¬tellectus. <Illud> non potest enarrari sine defectu, quia ineffabilia sunt, sicut Johannes in Apoca¬lypsi de ‹superna Jerusalem›, quae est indefini¬bilis, cum non sit civitas in hoc mundo, quae ipsam figurare possit, neque in ‹portis› nec ‹plateis› aut ‹muris›. Immo secundum omnem definitionem civitatis non est civitas et secun¬dum omnem comprehensionem muri non habet muros; et ita de reliquis. Ita quidem, qui ita volat, nihil concipit ex omni nomine nominabili. Homo cum nominatur, per intellectum quadam apprehensione ambitur, et figitur consideratio in aliquo. Sed cum Deus nominatur, si in aliquo con¬sideratio figitur, non est intellectus in vo¬latu motus in vero. Deus enim nihil concepti¬bile per te significat, sed super omnem in¬tellectum tibi dicit quandam infinitatem maxi¬mam. Ita de Trinitate. Et ad hoc nota Dionysium De mystica theologia, ubi negat Deum verum trinum et unum etc. Video vos omnes esse homines. Per essen¬tiam igitur humanitatis estis homines. Video vos plures esse. Hinc in essentia humanitatis est id, per quod subsistit hominum pluralitas. Et sic est unitas, quia unitas est, ex quo pluralitas, quoniam pluralitas est expli¬catio unitatis. Video vos esse inaequales. Unde, sicut inae¬qualitas sequitur pluralitatem et ab ea exoritur, sic in essentia humanitatis ab unitate exoritur subsistentia inaequalitatis. Inaequalitas autem per aequalitatem subsistit. Quare in essentia humanitatis est unitas, a qua aequalitas. Video vos divisos et ab invicem separatos. Sed divisio seu separatio procedit a pluralitate et inaequalitate. Quare in essentia humanitatis reperitur <id>, in quo subsistit divisio – quae ‹procedit ab unitate et aequalitate› –, et est conexio. Quare habemus in simplicissima essentia humanitatis: ex qua, per quam et in qua homi¬nes id sunt, quod sunt. Et ita humanitas, nisi unitrina foret, per ipsam homines esse non possent.