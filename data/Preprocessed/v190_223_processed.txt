PARS PRIMA 144ra «Haec est voluntas Dei, sanctificatio vestra», pri¬mae ad Thessalonicenses 4o et in epistula missae. Paulus habens diligentissimam atque arden¬tem curam Thessalonicensium, 144rb ut eos perdu¬ceret ad vitam aeternam, dicit: «Rogamus et ob¬secramus vos, ut quemadmodum accepistis a nobis quo modo oporteat ambulare et placere Deo, sicut et ambulatis, ut abundetis magis». Merito haec, quae ad nostram doctrinam scripta et lecta sunt, attendere debemus. Nam cum Pau¬lus sit doctor noster, qui fuimus gentiles et in¬circumcisi sumus – quo modo non possumus audire et exaudire eum adeo sollicitum usque ad ultimam diligentiam pro nostra salute, nos nunc rogantem et obsecrantem – docet viam ad vitam pastor, et si in illa ambulant subditi, non desinit sollicitare, ut diligentius incedant et abundantius Deo placeant, cui numquam sufficienter placere possumus. Semper enim reputare nos debemus minus facere quam teneremur. Unde accidit nobis saepe, ut in reformatione tradamus viam observandi regulas et, quod quo¬ad corticem recipiantur monita, et dum sollicita¬mus, ut tenemur, quatenus in via, in qua am¬bulant, placeant Deo et abundent magis, videa¬tur aliquibus quod «graventur». Hoc est signum quod non ambulant, ut Deo veraciter placeant, sed apparenter. Nam «non in comessationibus et ebrietatibus, non in cubilibus et impudicitiis» est via ad regnum caelorum, quod «non est esca et potus», sed in sequendo Iesum. Et cum nemo sequi possit Iesum adeo abunde, quin magis ab¬unde eum sequi possit – dilectio enim est, in qua sequendus est, quae numquam poterit esse talis, quin maior esse possit in omnibus, qui ipsum sequuntur; ipse autem in caritate nos praecedit, qua nulla maior esse potest –, ideo conari sem¬per debet christianus, ut magis abundet in amo¬re. Et si opera sensibilia non recipiant augmen¬tum, ut sint ceremoniae, abstinentiae, vigiliae etc., saltim crescat semper caritas, ut pauca ope¬ra fiant cum maiori caritate. Subiungit Paulus: «Scitis quae praecepta de¬derim vobis per Dominum Iesum». Praedicator non per se sed per Dominum Iesum praecipit, et hoc non est aliud nisi quod verbum Dei per ipsum praecipit. Non enim ipsi loquuntur, sed Spiritus Patris in ipsis. Spiritus autem est, qui suggerit quid loquendum. Et ille spiritus vocatur voluntas Dei. Quid est igitur quod Paulus 144va prae¬cepit per Iesum, nisi quod fieret voluntas Patris «sicut in caelo et in terra». «Haec est autem voluntas Dei, sanctificatio vestra». Anima rationalis nihil habet nisi liberam electionem, per quam ab uno fugit et ad aliud accedit, pellit et attrahit, sicut vis punctalis ma¬gnetis, ut alias dictum est. Et nominatur vis illa voluntas a parte attractiva. Unde voluntas ani¬mae rationalis est spiritus vitae eius. Quod si spiritus vitae eius, scilicet libera voluntas alligat se concupiscentiae corruptibili, mortificatur vita animae, quae est libertas, et redigitur in servitu¬tem. Nam tunc non potest non laborare, ut om¬nia quae concupiscentiae sunt, faciat, et ei place¬at, cui se subiecit, ut placeat. Sic servitus illa mors est spiritus, scilicet liberae voluntatis. Unde voluntas manet libera et viva, quae cona¬tur sine alligatione servili placere Deo, cui servi¬re regnare est. Ille est, qui ‹inventa una bona margarita vendit omnia, ut emat illam›, quia in illa una habet omnia. Efficitur igitur anima magis abundans in li¬bera et nobili et vivifica voluntate, quanto plus in ipsa Dei voluntas est sibi gratior et magis pla¬cens; sicut voluntas seu amor vivificatur amore amoris, a quo habet, ut sit volens seu libere amans seu eligens. Si enim eligit libero amore illum, a quo habet liberam electionem, augetur eligendi libertas, et tanto plus quanto magis amor abundat. Et si recte advertis: amor Dei non est quasi quis amet aliquod amatum aliud ab amore seu ubi coincidit amor et amatum. Deus amor est sive caritas. Qui Deum amat, amorem amat. Unde ubi amor est amatum manet anima liber, quia non est alligata ad hoc vel illud, sed manet in amore, qui omne hoc vel illud amabile ut causa praevenit. Ecce quod voluntas Dei in nostra anima sanctificationem operatur sicut voluntas Iesu in Petro, cuius festum cathedrae hodie agimus, et voluntas papae in legato eius, qui ideo sublima¬tur in dignitate, quia voluntas eius est in eo, qui gerit vicem Dei in terris, cuius ipse quasi anima rationalis est minister. Est autem amor seu vo¬luntas Dei, ut ipsam ad creaturas referimus, amor ordinatus, prout sponsa 144vb in Canticis dice¬bat: «Ordinavit in me caritatem», quia est amor rationalis sive sapientialis, non bestialis seu fa¬tuus. Sicut enim Deo placet amor ordinatus, ita displicet amor inordinatus. Unde amor inordi¬natus est ex sua deordinatione cadens a ratione seu sapientia sive sapida vel vivifica scientia, et est peccatum; sicut dum quis inordinate amat sui excellentiam, qui amor dicitur superbia, aut in¬ordinate amat pecunias sive possessiones, dicitur avaritia, aut inordinate diligit concupiscentiam, dicitur luxuria. Ita consequenter omnis inordi¬natus amor est in omni peccato peccatum. Et Apostolus nominat illum ‹passionem desiderii›, ordinatum vero amorem vocat «possidere» vas suum «in sanctificatione» ut in matrimonio. Est enim ordinatus amor in omni Deo pla¬cito placitus. Nam largitio elemosynarum, casti¬tas, castigatio corporum, ieiunium, peregrinatio et quaeque talia sunt ex ordinato amore Dei et proximi. Ordo est, ut Deus super omnia et pro¬ximus diligatur prout velit diligi. Omnia igitur opera Deo placita propter caritatem, quae sic illa format, grata sunt Deo. Virtuosa igitur opera sunt nomina caritatis ordinatae varie explicatae, sicut colores sunt nomina lucis varie terminatae. Unde attende dictum sapientis, qui ait: «Per sa¬pientiam sanati sunt quicumque tibi placuerunt ab initio». Nam ex sapientia est ordo, et ideo ordinata caritas est in sapientia. Et si recte con¬cipis, ordo est sapientia. Peccatores autem sunt extra sapientiam. Iu¬dicant enim de rebus secundum conditionem ipsarum, sicut visus, cui videntur maxima parva, ut sol, qui maior est terra centies et septuagesies, videtur minor quam circulus seu fundus vasis, et sic de stellis, et terra videtur maxima, quae est minor quam Saturni stella aut Iovis. Sic «pecca¬tores diligunt terrena, quia videntur eis magna, et postponunt caelestia, quae videntur parva. Item, visus non decipitur in colore, sed in eo, cui inest color»; ut dum videt alba a remotis non decipitur in albedine, sed nescit an sit nix, lana vel calix. «In hoc decipitur, donec experiatur. Sic mund¬ana videntur peccatoribus dulcia, sed cum ex¬periuntur, inveniunt ea amara. Unde sequitur: “Vide”, quod “malum et amarum” sit “dereli¬quisse te, Deum”». Unde amor ordinatus est in sapientia et ve¬ritate, 145ra inordinatus est in fatuitate et fallacia. Amor ordinatus est rectus et iustus et in vero et iusto iudicio non declinans a rectitudine ad par¬tem. Sed inordinatus est obliquus et curvus de¬clinans a rectitudine et iustitia. Nam non pergit in per se amabile, quod Deum nominamus, sed in amantem recurvatur. Iustus autem amor et rectus non in se sed in amato delectatur, immo usque ad sui contemptum. Pergit enim a se, sci¬licet se derelinquens et tamquam nihil con¬temnens, et non quiescit in aliquo, quod per se non est amabile. Omne enim, quod habet, unde ametur, non potest se nihil reputanti vi¬tam et delectationem dare incorruptibilem, cum sit finitum et indigens, et hoc, quod habet ama¬bilitatis, sit donum amabilis per se, cuius est imago et figura. Amabile enim per se est sub¬stantia omnis amabilitatis, quoniam omne amabile contractum in sua amabilitate se habet ad amabile per se sicut accidens ad substantiam et sicut figura ad formam substantialem. Ac¬cidens autem non est in comparatione sub¬stantiae, a qua est et sine qua esse nequit. Ideo nec dare potest esse amanti. Credens igitur ibi gaudium et laetitiam veram reperire decipitur, quia ibi non est, sed in fonte, unde omne pulchrum et amabile. Habemus autem, quod voluntas divina est recta, quia “rectus Dominus noster, et non est in eo iniquitas”. Nam ipsa est principium rerum, ideo necessario recta, alias omnia ab ipsa creata forent obliqua et tortuosa, sicut patet in tibia, quae est principium omnium gressuum; ideo a tortuosa procedit gressus tortuosus et a recta rectus. Sic etiam in homine habente rectam vo¬luntatem procedunt omnes actus recti, quia vo¬luntas est principium actuum. Unde voluntas creata, quae non conformatur divinae voluntati, est obliqua, sicut Iob de diabolo dicit: ‹Spiritus divinus› etc. Nam «coluber ille fuit diabolus, qui creatus fuit rectus, sed quia a voluntate discessit, quae est regula rectitudinis, factus est tortuosus.» An autem voluntas Dei sit bona, prout Pau¬lus dicit: «ut probetis quae sit voluntas Dei bo¬na», arguit Tuscanellus quod non, quia bonus medicus non dicitur qui potest perfecte sanare et non sanat, et non dicitur bonus artifex qui de¬struit opus; sic Deus permittit nos mori et tra¬dit multos gehennae. Dicit: «Deus dedit homini donum, per quod potuit a 145rb morte et infirmitate esse immunis. Sed ipse propria voluntate se pravavit», et sic relictis donis Dei se in mor¬tem dedit, et de hoc fuit praeavisatus, quando Deus dixit: «Quacumque hora» etc. Ita per unum hominem intravit mors etc. Ad secundum dicitur: Deus condemnat ad ae¬ternam mortem «non propter naturam, quam dedit, sed propter culpam, cui se subiecit. Ipse diligit naturam et odit culpam». Deus non vult mortem peccatoris nec damnationem sub ratio¬ne mortis vel damnationis, sed sub ratione iusti, et nos tenemur idem velle quantum ad rationem volendi, quia quidquid vult, vult sub ratione boni et iusti, et nos debemus velle iustitiam Dei et ordinem naturae servare. Debemus nos vo¬luntati divinae conformare. Nam cum sit perfec¬ta et omnipotens, non possumus effugere eam. Sicut qui magni regis voluntatem praecipientem fugere tentat, incidit in voluntatem fugientem. Dicit Paulus: «Haec est voluntas Dei, sanc¬tificatio vestra.» Nam sanctificatio, quae agios graece seu a terra dicitur, scilicet ab omni gros¬sitie separata, est necessaria animae nostrae, ut sit ab omni obscuritate elevata. Vapores enim terrae aquam et aerem, ignem atque aspectum ad caelum turbant. Sanctus etiam dicitur firmus, et cum in mundo nihil sit firmum, oportet, ut su¬per firmo solidetur quod non est in mundo. «Item inducit nos efficacia operationis». Nam «nulla res est vacua seu vana in fundamento na¬turae, sed quaelibet res propriam operationem habet. Sed anima est sicut oculus, qui cum mo¬dico pulvere aspergitur, perdit visionis aspec¬tum, quod non contingit de aliquo alio mem¬bro.» Quare in evangelio dicitur: «Beati mundo corde» etc. Item congruentia locationis inducit nos ad sanctificationem, quia «locatum debet habere congruentiam cum loco, sicut patet in singulis creaturis. Et ideo decet cor hominis esse mundum, quia nihil coinquinatum intrat in cae¬lestem patriam.» Exemplum in stellis, quae ha¬bent claritatem loco convenientem, et angeli sunt specula clarissima. PARS SECUNDA Secunda pars sermonis: «Haec est voluntas Dei, sanctificatio vestra.» Quo ad festum ca¬thedrae Petri: Omnis multitudo ordine harmonico se ad unum nectit, sicut multae voces unam resonant harmoniam et ‹multa membra unum corpus›. Spiritus autem, qui nexus dicitur, in se unit membra, ut unita constituant corpus. Membra autem 145va necessario sunt diversa, ut proportione mediante, quae cadit inter diversa, possint har¬monice uniri, sicut in melodia experimur, quae requirit grossas, acutas et medias voces. Spiritus igitur vivificans in suo vivificabili intrinseco unit totum corpus vivificabile et per medium totius omnes partes et membra. Recipit autem quodlibet membrum vitam ordi¬natam, et sicut a toto recipit, ita ad totum refert. Nam oculus ab anima mediante corpore recipit vitam, quae consistit in videre, in qua vita delicia¬tur. Et hoc videre non est oculi, sed hominis vi¬dentis. Ideo non solum sibi sed et manibus et pedibus videt. Et quia ad constitutionem har¬moniae, quae homo dicitur, omnia membra sunt ordinata, ideo contentatur et quiescit quodlibet membrum in loco, quantitate, qualitate et opera¬tione sua, quia non est superfluum membrum, sed opportunum ad constitutionem harmoniae, quae homo dicitur. Sicut contentatur quilibet ex cantoribus in loco suo, sive tenorista sive discan¬tor, quia ad harmoniam cooperatur. Talis quidem conceptus serviat nobis ad intel¬lectum ecclesiae, quae est corpus Christi mysti¬cum, in qua est spiritus Christi seu voluntas sive amor sanctificans, cuius subiectum est anima ra¬tionalis, et illa vivificat corpus. Spiritus Christi vivificat animam et per medium animae corpus. Spiritus verbum vitae est, anima rationalis sacer¬dotium, corpus fidelis populus. Recipit anima a verbo Iesu spiritum vitae, quod verbum latet in littera evangelii aeterni et se reficit et communicat corpori. Anima autem una est in sacerdotio, scilicet intellectiva, sicut una scientia in multis. Sed non potest in multis esse nisi varie. Et quia a Deo tunc non nisi or¬dinate, quia quae a Deo sunt, ordinata sunt. Unde episcopatus unus est quasi intellectualis animae potentia in ecclesia. Sed non est intellec¬tus in supremo gradu nisi in uno, qui aliorum rector et magister est, sicut scientia theologica est in theologis, sed in una schola in uno ut in magistro, in aliis ut baccalariis, in aliis ut lecto¬ribus. Qui autem proficiunt, scholares et doci¬biles nominantur. Petrus autem magister est, cui Pater revelavit omne mysterium fidei, et ideo ipse habet con¬firmare fratres, et tenet cathedram, cui unitas 145vb alligata est, quia Christus dicebat: Quae dicunt, facite, et «qui vos audit, me audit». Omnis epi¬scopus in unitate cathedrae Petri sub ipsius ma¬gisterio cathedram tenet quasi baccalarii formati, et sunt in adiutorium vocati per Petrum, a quo habent exercitium sibi creditum legendi seu pa¬scendi, ligandi et solvendi. Sic presbyteri curati se habent ad episcopum sicut episcopi ad pa¬pam. Unde omnes presbyteri diocesis sunt uti cooperatores divinorum in parochiis, ubi est unus rector, cuius sunt cooperatores. Ideo tota diocesis dicitur parochia episcopi, prout in mul¬tis textibus decreti hoc reperitur et patet in or¬dinatione sacerdotum. Nam in praefatione pon¬tifex eos in cooperatores ordinat, sicut LXXII discipuli fuerunt cooperatores apostolorum. Unde episcopi in locum apostolorum, plebani in locum discipulorum succedunt. Sic patet ordo ad unum in ecclesia et dignitas sacerdotii, quae est ut anima in respectu ad cor¬pus, et excellentia verbi vitae, quod est ut spiri¬tus vivificans, et quod ecclesia ipsum verbum vitae recipit ex scripturis, quia eloquia sunt ei credita, et verbum vitae dicit, quod illas scrutari debemus, quia de eo sunt. Sunt igitur divinae scripturae, in quibus spiritus vitae sub littera mortificante latitat, ut paradisus malorum Puni¬corum et ager dominicus atque vinea Engadi et «vitis vera» et «puteus aquarum viventium, quae fluunt de Libano», et stellae caeli et herbae atque arbores ac fruges terrae et viva animalia et om¬nia, in quibus ex sensibili motu pertingimus ad invisibilem vitam. Et pastor per ostium seu vi¬am, quae Christus est, ducit ad refectionem ani¬mas et intrando et exeundo illa prata pascua in¬veniuntur. Dum enim intrat mundum sequendo Christum per activam vitam aut exit sequendo Christum mundum deserentem per contempla¬tionem, pascua inveniet. Haec omnia sic a Deo ordinata sunt pro no¬stra sanctificatione, quia haec est voluntas eius, sanctificatio sive adoptatio nostra ad visionem gloriae suae, quae solum sanctis est visibilis, cum nihil non sanctum seu coinquinatum in regnum illud, ubi sedet rex noster in gloria sua, intrare queat. PARS TERTIA Tertia pars sermonis: «Haec est voluntas Dei, sanctificatio vestra.» Quo ad promissa de prae¬sentia dicimus, quod Dei voluntas est, ut 146ra pae¬nitemus, quia peccator nisi paeniteat, non sanc¬tificabitur. Peccatum dividit a Deo; sanctitas consistit in conformitate Dei, qui est sanctus sanctorum. Diximus autem alias, quo modo poenitentia est poenae tentio, et contritio a con¬terendo dicitur. Ac quo modo corda hominum sunt aut dura ut lapis, qui non recipit impressio¬nem, aut confracta ut lapis in grossas pecias confractus aut contrita ut lapis in pulverem red¬actus, in quem Christus digito suo scribit, ita quod quisque omnia peccata sua legere poterit et tunc humiliatur et mortificatur et resurgit in no¬vitate spiritus. Et promisi me de septem dicturum, quae cor fractum provocant ad contritionem, prout illa collegit quidam devotus frater, et sunt cognitio, confusio, vilipensio, timor, dolor, vigor, honor. Cognitio sui quoad interiorem et exteriorem hominem. Nam nisi quis se cognoscat peccato¬rem, non paenitebit, sed manebit ut pharisaeus. Fiat igitur peccator ut Cananaea, de qua hodie in evangelio, et publicanus, qui ad poenitentiam pervenerunt. Ad perfectam cognitionem requi¬ritur recogitatio peccatorum, Iesaiae 38: «Reco¬gitabo tibi omnes annos in amaritudine animae meae.» Dicit in amaritudine animae; nam triplex est amaritudo, quae pro peccato infligitur, scili¬cet culpae, poenae et poenitentiae. Culpae ut ab¬sinthii, fellis et veneni. Cum dulcedine intrat peccatum, sed novissima eius sunt amara, Pro¬verbiorum V «Favus distillans labia meretricis, nitidius oleo guttur eius; novissima autem eius amara quasi absinthium.» Fructus peccati tristitia et amaritudo. De felle Deuteronomii 32: «Fel dra¬conum vinum eorum», «uva eorum uva fellis». Est ut venenum, quod in principio non percipitur et aliquando diu portatur, demum interficit. Sic peccatores in consuetudine peccandi manentes non percipiunt venenum, de quo moriuntur. «Sepulcrum patens est guttur eorum, venenum aspidum sub labiis eorum» etc. Sed displicebunt sibi ipsi peccatores, ut Ezechielis XX. ‹Displice¬bitis vobis in omnibus iniquitatibus vestris.› Amaritudo poenae vitae, mortis et supplicii consideratione cognoscitur. Vita est amara in peccatoribus. Sed Ecclesiastici 30 dicitur, quod ‹melior sit mors quam vita amara›. Melius enim 146rb est mori in statu innocentiae et gratiae quam vi¬vere in peccatis. Nam hoc vivere est mori, I. Tim. V: Vidua, id est anima, «in deliciis vivens mortua est». Unde, ut ait Augustinus: Iussisti, Domine, ut omnis inordinatus animus primo sibi ipsi sit poena. Sic remorsus conscientiae sin¬deresis remordet semper peccantem, qui est ver¬mis manens semper in damnatis. Nam «vermis eorum non morietur, et ignis eorum non exstin¬guetur.» Ergo habebunt poenam sensus et dam¬ni. Secundo peccator in morte habet poenam. Habet enim mortem acerbam. Nam oportet pec¬catorem dimittere omnia insignia superbiae, ava¬ritiae, gulae etc. Ecclesiastici 41: «O mors, quam amara est memoria tua.» Tertio considerari debet supplicium. Nam dies illa dies irae est amara val¬de, quando caeli etc. Dicetur enim: ‹Ite maledicti in ignem aeternum.› Ideo Ioelis primo dicitur: «Congregate senes et omnes habitatores terrae in domum Dei nostri, et clamate ad Dominum, a, a, a dicite, quia prope est dies Domini.» Tertia amaritudo poenitentiae esse debet in contritione amara, confessione amariori et satis¬factione amarissima. De primo Ieremiae II. So¬lus sedebam et amaritudinibus replesti animam meam. De secundo Iob X: «Loquar» cum Deo et confabulabor «in amaritudine animae meae». De tertio Matthaei XVIIIo: «Redde quod debes», alias traderis tortoribus. Faciendum est igitur ut Ionae tertio rex Ni¬nive fecit, et per poenitentiam talem placatur Deus et dulcem faciet amaritudinem aquae me¬moria passionis Christi, prout lignum fecit aquas amaras dulces, Exodi XV, prout ad Hebraeos XII Paulus nos instruit: «Deponentes omne pondus et circumstans peccatum» etc., «aspicien¬tes in auctorem fidei et consummatorem Iesum, qui proposito sibi gaudio sustinuit crucem, con¬fusione contempta» etc. Sicut Eliseus farinam misit in ollam, in qua mors erat, quia colocynthi¬da decoquebatur, et sublata est amaritudo, sic de passione Christi et martyrum recipitur farina contra amaritudinem etc. Confusio est secun¬dum inducens ad poenitentiam, et tripliciter consideratur comparatione adulterii, servitutis et latrocinii.