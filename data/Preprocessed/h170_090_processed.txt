16rb «Benedicta sit sancta Trinitas atque indivisa unitas. Confitebimur ei, quia fecit nobiscum mi¬sericordiam». Quo modo omnis rationalis creatura per ea, quae in cultu religionis operatur, fidem ostendit. Ex operibus enim fidem venamur. Nulla gens est, quae non credat Deum et hunc maximum, a quo omnia. Et quia sancta catholica ecclesia credit Trinitatem in unitate principium no¬strum, hinc tam Trinitatem sanctam quam unita¬tem benedicit, seu benedictam veneratur etc. Unde qui Deum credit comparatione ad crea¬turam in excellentia esse, puta sapientissimum, potentissimum, iustissimum etc. – nam talia vi¬det in creaturis –, hic talis tamquam omnia vi¬dentem et potentem etc. timet, se coram illo in¬clinat et humiliat se, quantum potest; mundio¬rem repraesentat, adorat et veneratur. Sic vide¬mus cultum ex fide etc. Docet nos sanctus Dionysius, quo modo ad Deum affirmative et quo modo negative ascen¬dimus: affirmative per excellentiam affirmando ea de Deo, quae reperimus bona in creatura; ne¬gative scilicet omnia negando, quia nihil omni¬um, qui super omnia. Paulus postquam ad ‹altitudinem divitiarum sapientiae et scientiae› elevatus fuit et vidit, quo modo ‹iudicia Dei incomprehensibilia et viae eius investigabiles› sunt, admirans, unde omnia etc., elevatus aiebat: «Ipsi gloria» etc. Isaiae VI similiter et Apocalypsis IIIIo, ut alibi. Procede hoc modo primo dicendo de Trinitate et unitate et ibi quia «fides catholica haec est» etc., et in illa parte introductio de fide Trinitatis et uni¬tatis et hoc prosequendo seraphice, ut Isaias VI: «Sanctus» etc. aut Apocalypsis IIIIo etc. Ibi, quo modo per altitudinem Paulus venit ad humiliationem, Ad Romanos. Secundo progredere de misericordia, quam nobiscum fecit in Christo Jesu etc. Item ultimo, quo modo «confitebimur ei, quia nobiscum fecit» suam «misericordiam.» Item nota, quo modo sunt tres virtutes theo¬logicales, quae nobis sunt necessariae, ut nostra Trinitatis imago in vera trinitate, scilicet fides, ex qua spes, ex quibus caritas. Fides transfertur in certitudinem, spes in apprehensionem, caritas in conexum et non perit, quia caritas est nexus. Item de trinitate, quae ducit ad principem te¬nebrarum: superbia, luxuria, avaritia etc. 16va Considera in candela ardente, quia est ibi ignis et ille de se ardorem generat et ex igne et ardore flamma. Et sicut candela accendit can¬delam mediante flamma, ita Deus mediante Spi¬ritu omnia etc. «Spiritus Domini replevit orbem» etc. «Et spiritu oris eius omnis virtus» etc. Et nota, quo modo vitrificator in spiritu etc.