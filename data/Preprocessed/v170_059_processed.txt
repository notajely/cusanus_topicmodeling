Prooemium 104rb «Sedete, quoadusque induamini virtute ex alto» Lucae ultimo. Sedimus duobus diebus contemplantes hanc virtutem ex alto, quae est virtus Dei spiritum creans gratiose, recreans gratiosiori modo et gra¬tiosissime glorificans. Convenimus hodie, ut de modo, quo ‹indua¬mur illa virtute›, aliquid audiamus. Nam nisi illa virtute induti fuerimus, postquam scimus nos capaces illa, dolor et gemitus nos in aeternum tenebit. Est doctrina Christi, quo modo ipse est ‹ruina multorum et resurrectio multorum›, et quod me¬lius habebunt, qui non audierunt Evangelium seu bonam annuntiationem de regno, quam, qui audierunt et non sunt adepti aut spreverunt, ut Lucae X et Johannis XV. ‹Vermis enim illorum numquam morietur, et ignis numquam exstinguitur› Marci IX. Prothema Exemplum trium regis filiorum, qui in terram remotam furtim sublati originem suam ignorant Sicut si quis potentissimus rex, puta Angliae, tres haberet filios, qui furtim sublati ab eo ducti forent in terram remotam, puta Italiam, et mit¬teret rex ille nuntium ad quaerendum eos, ut ad eius hereditatem et regni participationem redu¬cerentur, 104va illi, quia pueri educti fuerunt, non ha¬bent notitiam originis putantes se esse Italicos, ubi et venditi sunt et redacti in servitutem. Nuntius ille reperit unum, cui annuntiat nati¬vitatem et genealogiam et patris desiderium. Et hunc reducit. Reperit et alium, cui, ut eum reducat, offert se velle eundem de servitute liberare et ponere se in loco sui in servitutem. Sed quia patria illa Ita¬lica, in qua iam diu moratus est, illi grata est, in qua habet, quod amat, tenetur amore tali et tar¬dat. Deinde moritur amatum et servitus gravior fit. Tunc dolet sine intermissione se non recepis¬se nuntium et rediisse. Et tanto plus dolet quam frater tertius non repertus, quia scit se filium regis; tertius ignorat etc. PARS PRINCIPALIS Parabola evangelii (Joh. 10,1-10) de Christo ut ostio, quo ad ovile et ad vitam spiritus intratur, elucidatur; quam vitam Deus Pater Christo cum dono Spiritus Sancti communicandam donavit Evangelium: «Amen, amen, dico vobis: Qui non intrat per ostium» etc. Christus caeco nato, quem curavit, dixit ‹se in mundum venisse›, «ut qui non vident, videant, et qui vident, caeci fiant». ‹Pharisaei audientes dixerunt, an ipsi caeci es¬sent›. Respondit: «Si caeci essetis, non haberetis peccatum. Nunc vero dicitis, quia videmus, pec¬catum vestrum manet». Deinde continuat: «Amen, amen» etc. Johannis X. Unde ad sensum illum potest evangelium in¬tellegi, quod illi sunt caeci, qui putant se esse videntes et per se posse intrare ad ovile seu con¬sortia sanctorum seu ecclesiam primitivorum. Nam ad Deum Patrem non potest homo ascen¬dere nisi per hominem Deum. Homo enim non ascendit extra speciem suam, quia homo est et clauditur intra speciem humanam potentia virtutis eius. Sed vita spiritus eius est Deus, qui non est ulla potentia humana attingibilis. Qui igitur putat se videre per hominem invi¬sibile, recte caecus in ratione est. Unde, qui sua ratione pergere contendit et in ipsa sua ratione viam se habere putat, recte caecus est, quia nititur aliunde ascendere et «non intrat per ostium». Qui autem se impotentem esse fatetur, quia scit Deum inattingibilem nisi per hominem, qui est et Deus, cum ille solus sit aptum medium, et hoc ostium et hanc viam credit esse Chri¬stum, ille «intrat per ostium» ad ovile sanctorum. Et qui ad hoc ostium pulsat, sibi per ostiari¬um, qui est Spiritus Sanctus, aperietur. Item alio modo, quo Jesus velit nobis 104vb ape¬rire, quo modo ipse sit via pascentiae, quia venit in mundum, ut non videntes videant. Nam dum oculus visu caret, caret vita. Sic de intellectu ignorante. Voluit enim dicere se venisse, tamquam osti¬um pascentiae vitae intellectualis, quia ‹venit, ut vitam habeant abundantius›. Et ponit parabo¬lam. Nam pastor ille, qui hac via incedit, ut pascat oves, ille per ipsum intrat in pascentiam, quia illa est pascentia Christi, quam nulli alii habuerunt. Nemo enim, qui quaerit, quae sua sunt, am¬bulat per ostium pascentiae Christi. Christus enim quaesivit salutem ovium in hoc ponens salutem suam; et ob hoc omne illud im¬pendebat, etiam se ipsum, quod oves salvae es¬sent et viverent abundantius. Item hic habemus, quo modo regimen Chri¬stianorum, nisi habuerit hanc viam et hoc osti¬um, est inordinatum et Deo ingratum; et quae causa rebellionis; et cur oves non audiunt vocem pastoris, et cur non cognoscunt etc.: quia «aliun¬de ascendit». Ille aliunde ascendit, qui dum debet esse pa¬stor ovium, ad aliud pascendum venit, scilicet se et suos etc. Evangelium nos instruit Christum esse ovilis ostium, per quod omnis spiritus praesidentiae pastoralis intrare debet, ut ‹pascua inveniat›, quae vitam praestant abundantem. Nam qui pascua vitae quaerit, non nisi in hor¬to vitae reperire poterit; et hic hortus habet «vi¬am», scilicet Christum, seu «ostium» proprium et adaequatum. Sicut enim pastor verus, qui diligit vivificare et pascere oves et eas sibi oboedientes facere, per hanc viam Christi et hoc ostium inducere et educere debet oves et sic intrare cum ovibus per ostium, et non aliunde, ne sit «fur et latro», sic et omnis spiritus praesidentiae in homine quoad membra potentiae suae inferioris se habere de¬bet. Nam quando pastor se ipsum pro salute et vita offert ovium et non venit nisi a Patre missus uti Christus, magna est oboedientia subditorum, qui non recipiunt nisi vitae pabulum et oboe¬dientissimi sunt et sequuntur pastorem. Et hic tangitur omnis causa oboedientiae quo¬ad rectores in omni re publica et omnis causa inoboedientiae, quia non intrant ad regimen per ostium, scilicet Christum, sed aliunde, ut scilicet 105ra dominantur, ‹mactent› etc. Uti igitur hoc verum est in re publica, ita in quolibet. Nam spiritus per ostium, scilicet Christum, in novitatem regiminis surgens in homine – quia paratus est separationi et morti consentire, pro pascentia vitae omnes potentiae oboediunt et vocem eius audiunt – , et hic spiritus ingrediendo et egrediendo pascua invenit, ut ‹abundantius vivant›. Venit Jesus, ut vivant non solum vita sui spiritus homines, sed ut ‹abundantius vivant›. Sic pastor et rector, qui venit in regimen, ut subditi non solum conserventur in praeterita vi¬ta, sed etiam ut ‹abundantius vivant› in pace di¬vitiis et cunctis bonis, hic est verus et amatus et auditus pastor et per viam, quae Christus est, ambulans. Sic et spiritus, si ad hoc dirigit hominem, ut ‹abundantius vivat› quam hac vita carnis, scilicet vita spiritus, hic est spiritus christiformis. Ad hoc autem, ut «induamur virtute ex alto», hoc est, ut habeamus virtutem, quae nos ad alta polorum vehat, considerare debemus, quod ‹vir¬tus ex alto› est gratia alta et magna, quam par¬ticipat spiritus noster intellectualis ex dono di¬vinae virtutis, quasi sicut doctus quidam me¬chanicus in aliqua nobili et secretissima atque utilissima arte, qui generavit filium et dedit sibi via generationis vitam animalem. Post hoc donat secundum participationem doctrinae suae aliquam artem, qua illum instruit, ut sic induatur arte illa ex dono gratiae, quia, nisi sibi communicaretur via doni, eam non asseque¬retur. Sed donat sibi pater eam, ut per ipsam in hoc mundo absque defectu nobiliter et laudabiliter vivat, qui alias, etsi viveret, tamen aerumnose, misere et cum poena. Sic Deus Pater donavit Christo Jesu ‹Filio suo unigenito› spiritum vitae intellectualis et al¬tissimum donum, quo aeternaliter vivat gloriose in mundo seu regno Patris sui; et potestatem dedit eidem Filio suo communicare hoc donum Patris omnibus credentibus et petentibus. Et ita quotquot in Christo baptizati sumus, hoc virtutis altissimum donum in unitate spiritus nostri cum Spiritu Christi consequimur. Omnes etenim, qui ‹in unum corpus 105rb Christi baptizati sumus, uno Spiritu baptizati et potati sumus› Iae <Ad> Corinthios XII et Ad Galatas 3o. Unde, ut ait Apostolus Ad Ephesios Io: «cre¬dentes signati estis Spiritu promissionis Sancto, qui est pignus hereditatis nostrae in redemptio¬nem acquisitionis» nostrae «in laudem gloriae ip¬sius». Et ita patet, quo modo ‹gratia salvati sumus per fidem, et hoc non ex nobis, quia Dei donum est› Ad Ephesios 2o. Qui igitur indui voluerit hac altissima virtute filiationis Dei per fidem Christi, oportet, ut Christi sit, cum filiatio non nisi in Filio habere possit. Qui autem Christi esse cupit, oportet, quod ‹caro sua crucifigatur cum vitiis et concupiscen¬tiis suis›. Ad Galatas V. Vivit enim ille spiritu, in quo spiritus vitae Christi. Quare et ‹Spiritu eum ambulare› necesse est et «opera carnis» penitus nequaquam perfi¬cere Ad Galatas Vo et VI, «quae sunt fornicatio, immunditia», vana gloria etc., sed opera Spiritus, quae sunt «caritas, gaudium, pax, longanimitas, patientia, bonitas» etc. Nam secundum, quod «opera carnis» sunt corrupta, ita et fructus operis corruptus; et se¬cundum, quod opera spiritus sunt aeterna, vita¬lia, gaudiosa, ita et fructus operis spiritus. ‹Quae enim seminat homo, illa et metet›, ut ibidem Ad Galatas VIto. Hic spiritus, qui est spiritus amoris Patris, quia spiritus Filii Dei, quem ‹Deus mittit in cor¬da nostra›, si formata fide accesserimus Chri¬stum induendo, est ille, «in quo clamamus: Ab¬ba, pater!» Ad Galatas 3o. Est donum gratiae, quod nostris meritis non possumus adipisci, cum humana exercitia, quan¬tumcumque conentur, non possunt in ultimum finem modo supernaturali, quali modo caritas movet tam hic quam in patria; sed est habitus infusus per Spiritum Sanctum appropriate. Et <est> inter dona creata excellentissimum, immo participatio quaedam doni increati, scilicet Spiritus Sancti, a quo immediate emanat in spi¬ritum rationalem, et subiective in voluntatem, vivificans omnes vires animae et in Deum diri¬gens. Sicut enim Spiritus Sanctus est nexus et glu¬ten indissolubile, quo Pater et Filius se et nos diligunt, sic virtus caritatis nexus quidam est, quo formaliter nos Deo amorose nectitur atque proximo in Deo 105va conglutinamur. Et hoc est ‹Deum in nobis manere et nos in Deo›, – non ut morales amicitiae, quae propter bonum honestum, delectabile seu utile homines nectunt propter communicationem politicam, sed haec est altissima in communicatione divina et beatifica.