THEMA 109r lin.7-22 «Memoriam fecit mirabilium suorum miseri¬cors et miserator Dominus escam dedit timen¬tibus se» Psalmus 110. ‹Deus mirabilis› ‹mirabilia opera› operatus est et multa sunt ‹testimonia mirabilia› operum eius. Sed ut omnium ‹mirabilium suorum› nobis memoriam relinqueret, se ‹dedit escam timentibus eum›. Agimus nunc hoc festum in memoriam huius admirandi operis super omnia opera eius. Festa enim memoriae sunt gestarum rerum: ut festa tabernaculorum, quia in deserto fuerunt absque domibus filii Israelis in illis, et Paschae, quia transiverunt mare rubrum etc. Oremus pro gratia, ut digne memoriam re¬colamus institutionis sacramenti, quo reficimur per vitam in vita spiritus nostri etc. PROTHEMA De munere praedicantis 95r lin.10-20 Et maxima est utilitas audire verbum domini ex ore praedicatoris, quia praedicator renovat in memoria rem gestam, incitat intellectum ad ap¬prehensionem figurati, inflammat desiderium et provocat suspiria. Unde facit, quod facit oblatio¬nem magni sacrificii, et transfert per verbum Domini membra Satanae, ut sint «membra Chri¬sti», sicut per verbum in altari transfertur panis materialis corporalis in panem vitae aeternae. Nam sicut sacerdos Veteris Testamenti hostiam mortalem mactavit et in ignem misit, ut fumus ad Dominum ascenderet placans ipsum pro pec¬cato ipsius offerentis, qui in ipsa oblatione se reum confitetur uti bestiam, quam ad mortem offert, ita facit praedicator, qui populo peccata aperit, ut eos ad confessionem inducat et ut se reos fateantur, et deinde ducit ad immolationem ac eos in ignem et «odorem suavitatis» resolvit. DISPOSITIO 190rb lin.23 De triplici esca, quam Dominus nobis hodie dabit ex ‹memoria mirabilium suorum›, scilicet fidei, spei et caritatis, quia ‹misericors miserator et Dominus›. PARS PRIMA De admirabili esca fidei Primo dicam, quo modo hoc die «memoriam fecit Deus mirabilium» etc., quando nos voluit pro memoria hunc diem festum celebrare et ita caerimonialiter in signis sacris figurare, quod credimus. Et haec pars expedietur breviter ex significa¬tione rei gestae. Festinamus enim hodie nos ab hoc mundo et his, quae mundi sunt, separantes, ut sunt mae¬stitiae et curae huius ‹vallis lacrimarum› et fati¬gationes laboriosae corporales. Et diem festum agimus in laetitia spiritus quiescentes, ut contemplationi ‹terrae sanctae nobis promissae›, qui adhuc in deserto sumus, vacemus; nam vacantes videmus, «quoniam sua¬vis est Dominus». Voluit autem ‹pius et misericors Deus›, ut in hac militanti ecclesia signis erudiremur, sensibi¬libus signis inflammaremur ad desideria interna et signis duceremur de exterioribus ad interiora et de sensibilibus ad intellectualia, de signis ad signata. Sed quid egimus, ponderemus. Sacramentum Eucharistiae nomine omnium nostrum sacerdos manibus suis circumiens por¬tavit. Nos omnes ante ipsum candelas in nostris manibus deportavimus. Praecessimus 109va omnes decantantes in mundis sericeis et linteis vestibus. Omnes lateraliter as¬sociavimus Christum. Omnes in omni ornatu un¬animes ‹agnum secuti sumus, quocumque ivit›. Deferentes lautas vestes praeparavimus nos ut sponsae, quae volunt in conspectu sponsi pla¬cidae et gratae videri. Intravimus omnes de exteriori mundo in do¬mum Domini ad intra cum campanarum pulsu. Accessimus omnes usque ad altare. Omnes ibi sacramentum Deo patri obtulimus; omnes in ipso immolati, omnes ad ipsius communionem admissi et sacramento Eucharistiae refecti. Haec quidem egimus sensibili motu via signi. Sed quid haec signa significent, quae sunt mira¬bilia et cuius memoriam agant et quis sit spiritus, qui sub his lateat, pensemus. Nam non aliud est quam fidei nostrae signi¬ficatio. Sicut enim sensibiliter sub sensibilibus signis Christum portavimus, ita quidem ipsum spiritualiter sine signis in nostro spiritu portan¬dum esse credere debemus. Debet autem spiritus, in cuius medio Chri¬stus, qui «lux mundi» est, portatur, sacer esse uti sacerdos gestans signum victoriae militiae Chri¬sti, quae est ‹victoria fidei mundum vincens›; de¬betque lucere ut ardentes candelae in amore puro et laetitia spirituali. Non enim habitare potest vita nisi in laetitia. Sic nec vita spiritualis nisi in amore seu laetitia spirituali. Et signa huius laetitiae sunt munditiae, ‹can¬tici, hymni›, associatio, decor, insequi vestigia etc. Deinde, cum in ecclesiam intratur, credere debemus nos de hoc mundo ad caelum seu Dei habitaculum sanctum et mundum ornatissimum plenum odoribus sanctarum orationum cum lae¬titia et pulsu campanarum intraturos usque ad altare – hoc est usque ipsum Christum, qui est hostia, altare et sacrificium – et ibi nos oblaturos Deo Patri Christum, qui in nobis est, et nos ipsos in illo, et quod Deus Pater hanc oblationem reci¬piet et nos ipsius in Christo Jesu suae communio¬nis participes faciat et aeterna vita reficiat. Et hoc de primo. PARS SECUNDA De admirabiliore esca spei Escam spei nostrae haurire debemus ex me¬moria mirabilis institutionis huius sacramenti. Nam huius sacramenti institutio ita facta est per Christum, quod panis in corpus Christi et vinum in sanguinem convertitur pro esca spiri¬tuali sub speciebus sensibilibus. Hoc est enim omnium mirabilium excellentissimum. Fecit Deus 109vb omnia mirabiliter; et nihil omnium est, in quo, si consideratio figatur, aliud quam ad¬miratio finaliter reperiatur ita, quod sicut Deus noster occultus est, ita fecit omnia et omnium ent¬itatem occultam, ut nihil, uti est, scire valeamus. Sed inter ea autem, quae fecit, sunt aliqua, de quibus vulgus singulariter admiratur: scilicet quo modo semen subito in bombyces convertitur superveniente calore; quo modo uxor Lot in statuam subito sit versa; quo modo fontes ligna, corium etc. in lapides vertant; quo modo stomachus panem in carnem et vinum in sanguinem; quo modo de cinere vitrum; quo modo ignis de pyrite subita percussione egreditur; quo modo ciconia in ovo; quo modo mons in oculo aviculae; quo modo in qualibet particula speculi mun¬dus, sicut in toto speculo fuit; quo modo arbor in sinapis grano; quo modo omnes homines in Adam; quo modo adamas trahit ferrum et absolvit de gravedine; quo modo idem visibile in multis oculis et idem audibile in multis auribus et una animalitas in multis animalibus et una humanitas in multis hominibus; et una candela infinitas accendit sine sui di¬minutione et fons semper aquam ministrat; et quaelibet pars aquae aqua etc.; et ex flore apis mel, aranea venenum; et sol solvit ceram, congelat lutum. Multa sunt horum mirabilia in mundo, et in te ipso habes consimilia; una est in te anima vivi¬ficans corpus tota in toto et in qualibet parte: videns in oculo, in aure audiens, in stomacho digerens et transmutans etc. Sed mirabilissimum est, quod creatura, scili¬cet panis, convertitur in carnem Christi, hoc est in totum Christum, Deum et hominem vivum animatum, et vinum in totum Christum, scilicet in sanguinem et hinc concomitanter in totum Christum, ita quod in virtute verborum per sa¬cerdotem cum intentione prolatorum Christo operante talis transsubstantiatio fit panis in car¬nem Christi, quae non est sine sanguine, anima et deitate, sicut in nobis operatione animae no¬strae per calorem stomachi panis convertitur in naturam substantialem nostram, scilicet in car¬nem, quae non stat in nobis sine sanguine et anima. Sicut autem potentia virtutis nostrae non est nisi secundum mensuram in hoc corpore 110ra cum calore naturali stomachi hanc operationem faci¬endi, scilicet panem vita carentem in vitam transsubstantiandi, ut sit viva caro sensibilis, ita in potentia virtutis Christi, quae est plenitudo virtutis omnium virtutem participantium, est in virtute, scilicet spirituali, Verbi substantiam panis ab omni quantitate et accidente separatim intel¬lectam in carnem Christi pariformiter in sua ve¬ritate pura substantiali intellectam convertendi, ita ut sub accidentibus sit corpus Christi verum totum in tota quacumque hostia et in qualibet parte eius. Et quoniam solo intellectu, qui denudat sub¬stantiam ab accidentibus, substantia pura attin¬gibilis est, licet non, uti est, sic sola fide, quae est virtus intellectualis, hoc est attingibile et nullo sensu seu ratiocinatione. Hoc est admirandum sacramentum dans no¬bis escam, ut simus firmi et roborati in spe, quam a Christo habemus, scilicet quod ad filia¬tionem Dei in ipso transsumemur. Si enim substantia panis et vini in corpus et sanguinem Christi per Christum medio sacerdo¬tis possunt transsubstantiari absque hoc, quod Christo quidquam accrescat, dum fit consecra¬tio, aut decrescat, dum fit sumptio, fortissima roboratione in hac esca firmamur, ut sperare va¬leamus substantiam nostram corruptibilem per Christum posse transferri ad christiformitatem, ut sic in unitate cum ipso aeternam vitam asse¬quamur. O esca admiranda, quantum laetitiae et gaudii spei nostrae infundis, quoniam eo nos ducis, ut confortati super omne creatum aspiremus, ut non satiemur nisi super omne huius mundi de¬lectabile, super omnem pulchritudinem caeli et terrae et eorum, quae in eis sunt, in christifor¬mitatem transformemur! Nam quid est convertere panem in te nisi te in panem? Quando enim tu, Domine, panem in tuum corpus convertis, nonne tu vitam pani tri¬buis? Nam quid est panem in carnem nostram converti quam animam vivificando in panem de¬scendere? Sic igitur spes mea, Domine, «firmamentum meum et refugium» etc., tu cibus es grandium et «panis vitae»! Et cum te sumimus panem vitae, in vitam convertimur, non quidem in vitam, cui quic¬quam vitae deesse possit, sed in vitam intellec¬tualem omnem vitam sensibilem et rationalem ambientem, omnem laetitiam et omne gaudium «in se habentem». Et hoc modo escam spei meae reperio in me¬moria mirabili huius sacramenti. Et hoc de secundo. PARS III De admirabilissima esca amoris, qua donorum Dei naturalium et supernaturalium memoriam agimus Tertio nobis ‹escam dedit ipsum timentibus› 110rb in pabulum amoris. Ipse Dominus noster nos «usque ad mortem» dilexit et vitam suam tradidit, ut nos vivificaret. Vivificatio autem per esum et potum conserva¬tur hic in hoc mundo peregrinantibus. Unde, quoniam ipse Dominus a nobis reces¬surus erat sensibiliter, memoriam reliquit dilec¬tionis suae, qua nos morte sua vivificavit. Hinc, ut omnia maxime atque perfectissime compleret, quae maximus amor exigere possit, posuit in po¬tentia suorum discipulorum et sequacium, quos usque ad finem dilexit, id est supreme, ipsum in his praesentem habere, quae principalia sunt vi¬tae alimenta, scilicet in pane triticeo et vino, ut sic edentes et bibentes sensibili masticatione et calicis sumptione et Christum sacramentaliter praesentem habentes iugiter memoriam gererent mortis sensibilis Christi et intellectus apprehen¬deret, quo modo spiritualis vivificatio nobis per mortem Christi data conservatur cibatione intel¬lectuali sui ipsius, ut affectu avidissimo cibus vi¬tae amplecteretur. Et hinc haec est esca amoris, scilicet me¬morari mirabilium operum amoris maximi. Cuius enim amor non nutritur ex beneficentia, qua maior esse nequit, in illo nullam esse vitam spiritus, qui amor est, necesse est. Nam sunt dia¬bolicae salamandrae, quae igne non calefiunt. Et ad hoc, ut vos, qui ligna viridia et mortui carbones estis plerumque, per insufflationem Spiritus Domini per me indignissimum instru¬mentum possitis caritatis escam gustare, reme¬morationem faciam largitatis et beneficentiae creatoris et Domini nostri Jesu Christi. Recogitanda sunt autem primo naturae be¬neficia, quibus «vivimus et sumus», et deinde su¬pernaturalia. Si enim crederetur Deus dator et cognosce¬retur, quo modo posset non diligi? Unde morti¬ferum gelicidium, si creditur, et non amatur! «Daemones credunt et contremiscunt», sed non amant. Diabolica igitur est fides: credere et non amare! Quis non diligeret eum, qui sibi oculum do¬nasset? Cur non diligitur, qui dedit esse et vivere? Quid es tu nisi acervus et congeries donorum Dei? «Quid habes, quod non accepisti?» Hinc non es nisi rogus sive acervus ignium ardentis¬simus beneficiorum Dei. Dum ea, quae habes, enumeras, multas amoris faces comperis. Attende miracula diabolica, quia totus ignis 110va frigidus est in te et gelatus. Vide Guillelmum Parisiensem in Libro rhetoricae divinae circa finem, ubi de hoc. Et ad hoc, ut calescas non perfunctorie sed durando et perseverando, meditare: quo modo? Si rex maximus totam latissimam familiam ad hoc ordinasset, ut tibi grate placeant et omnia disponant, quae tibi tribuunt, ut bene et laete vivas, immo et ipsemet non cessat per se ipsum continue tibi assistere, te protegere, te conserva¬re, qui et te vocat, ut ad hereditatem regni per¬venias, immo non regnum, sed se ipsum mer¬cedem tibi offert, si velis, nonne hic rex merito a te supra omnia ex toto corde diligendus esset? Vide igitur, quod imperator caeli et terrae, tuus creator tibi contulit! Nonne omnia, quae «in caelo et in terra», ordinavit, ut tibi serviant? Ascende enim a terra! Ipsa est quasi promp¬tuarium, de quo educit tibi Deus victum et ve¬stitum, vinum et granum, animalia, «oves et bo¬ves», ut ipsa te pascant, te vestiant, te vehant; linum, ut eo utaris, lapides, ut aedifices tibi con¬servatorium, metalla, aurum et argentum, lapi¬des, piper, species, sericum etc. Respice ad aquam: quanta affert tibi servitia in piscibus, volucribus, in molendinis, vectioni¬bus, lotionibus, refrigeriis, potu etc.! Item quid aër quoad respirationem, quoad re¬fectionem spiritus. Item quoad ventum, qui pur¬gat, ducit per maria, molendina ventosa; quoad nubes aquosas et pluviam serotinam etc. Quid de igne, qui remedia contra frigora, con¬tra malas decoctiones et immaturos cibos; quoad lumen nocturnum etc.? Quid de sole, qui est lucerna diei pro te et bestiis, qui fructus maturat, aërem temperat, ger¬minantia educit. Quid de stellis omnibus, quae omnia concur¬runt, ut influant ad subsistentiam tui? Quid de angelis quoad custodiam et protec¬tionem a malis adversitatibus, quoad directio¬nem in bono? Quid de sanctis quoad intercessionem et im¬petrationem apud principem, Deum? Omnia enim propter te! Immo et ipse infer¬nus, ut terrendo te a malo retrahat, ut in te pec¬cantibus iustam ultionem retribuat, et spiritus maligni, ut eis temptantibus victor coroneris et in adversitatibus virtuosus comproberis. Omnia enim tibi conferunt. Deinde ascende ad ‹dona gratiae› 110vb infinita, quoniam te vocavit ad vitam intellectualem ae¬ternam in ipso, qui est vita, possidendam! Et ad hoc, ut illam consequi valeas, factus est homo; se omnibus subiecit; te instruxit ‹dedu¬xitque per vias rectas›. Tandem tibi veritatem ostendit per mortem suam ipsam confirmando et «per multos testes», qui in sanguine suo «testimonium veritatis» tibi ostenderunt. Et cum de hoc mundo exire vellet, ipse, qui sola pura bonitate te creavit, solo puro amore, ut te exaltaret, ‹humiliatus est usque ad› incarnatio¬nem et ‹mortem›; etiam, qui constituit pro sum¬mis deliciis esse tecum «usque ad consummatio¬nem», ascendit, ut promissum adimpleret quoad salvationem, in beatitudine gloriosa. Pariter et remansit tecum in hoc mundo, ubi veritas non attingitur nisi in figura, eo modo, quo in hoc mundo participationem communio¬nis sui tibi facere conveniebat, scilicet sub figura sacramentali, sub sensibilibus signis, ut eo in pa¬tria secundum illius regni vitae habitudinem, «sicuti est», frui valeas, et hic in hoc mundo se¬cundum huius mundi condiciones ‹in figura et in aenigmate›, ibi scilicet per apprehensionem ip¬sius, qui vita est, per apertam visionis intuitio¬nem, hoc est: per purum et clarum absque ae¬nigmate intellectum veritatis; quam intellegere est ei uniri in vita aeterna, et hic per fidem, hoc est per donum, quo intellectus supra se in ae¬nigmate attingit verum sub speciebus palliatum. Nam intellectus noster non videt vitam in pane et vino, etiam corporalem, sed ipsam na¬tura ducente scit ibi esse, et recurrit ad illa pro refectione. Et dum per fidem ad panem et vi¬num pro refectione vitae sensibilis recurrit, ibi refectionem reperit, quo natura duce recurrit, et non in aliis omnibus, quia ad illa non ducitur. Sic non videt in pane caeli vitam caeli, sed per gra¬tiam fidei ducitur, ut ibi quaerat refectionem spi¬ritus; et ibi eam reperit. Hic igitur maxime pascitur caritas spiritus nostri, nam dum praemissa recolit ac Dei im¬mensam caritatem, qua ‹nos ante dilexit›, et non desistit diligere, sed sine intermissione con¬tinuat. Et non diligit nos propter aliquid, quod sibi desit et nobis adsit, cum ipse 111ra sit ipsa bonitas. Et non diligit nos etiam, ut diligatur, cum sit ipsa caritas. Et hinc tunc non deserit diligere nos, quando sumus derelicti ob senium, ob infirmitatem, ob paupertatem, ob foeditatem, ob lepram, ob mor¬bum quemcumque horrendum. Immo semper aequaliter nos diligit. Immo, quando morimur et sumus abominatio omnibus hominibus, non deserit nos diligere, cum eius esse sit caritas; et eius esse est eius operari; hinc, si est, diligit. Et cum ita nos diligat, semper gratiam largi¬ter donat, si acceperimus eam, semper miseri¬cors, si petiverimus misericordiam, medicus nos non deserens, etiamsi ab omnibus spreti fueri¬mus, ipse refugium nostrum. Ipse sub speciebus sacramentalibus nos sine differentia sanos et infirmos, reges et servos, di¬vites et pauperes, sapientes et indoctos pascit, visitat, consolatur. Studet imperio amoris, quo nos amat, spiri¬tum nostrum in suum spiritum amoris conver¬tere, sicut imperator voluntate sua voluntatem subditi, quem diligit, in suam voluntatem trans¬fert. Et huius translationis sacramentum caritatis, ubi verbo substantiam panis in corpus suum transfert, nobis summum memoriale instituit. Quis igitur se potest ‹abscondere a calore eius›? Nullus enim nisi spiritus diabolico miraculo frigiditate infinita mortificatus et insensibilis et immobilis ut gelu indissolubile tanto fulgore lu¬cis non potest non illuminari, tanto ardore non potest non calefieri, tanto dulcore non potest non dulcorari, tanto amore non potest non in¬flammari, tanto vino iucunditatis non potest non inebriari, tanta suavitate cibi non potest non re¬fici, tanta delectatione non potest non delectari, tanta laetitia non potest non laetificari et tanto bono non potest non bonificari! RECAPITULATIO Sic igitur memoria huius sacramenti esca est admirabilis fidei, quia Deus misericors ipsum instituit; esca est admirabilior spei, quia mi¬serator Dominus substantiam panis in carnem et vini in sanguinem suum transferendum in¬stituit; esca admirabilissima caritatis, quia Do¬minus omnium creator et largitor omnis boni in memoriam dilectionis, «qua nos dilexit», in¬stituit. Pascamur igitur hoc cibo vitae, ut in vitam perennem transformemur, ubi regnat vita sine morte in aeternitate! Amen.