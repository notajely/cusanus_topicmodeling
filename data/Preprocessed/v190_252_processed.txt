189rb «Puella surge!» «Et surrexit puella»; Matthaei 9o et in evangelio. Alibi ante duodecim annos hoc evangelium, prout Deus dedit, exposui; nec nunc occurrit melior explanatio, sed nunc textum evangelii se¬riatim ponderemus. Dicit ‹loquente Iesu ad turbas›. Loquebatur sedendo «circa mare», postquam rediit. Exspec¬tabat eum populus, ut rediret. Tunc fructum facit praedicator, quando avide exspectatur. Turba est cui loquitur Iesus, quia simplicitas fidei in turba capacior est verbi quam inflata animi malitia scribarum et pharisaeorum. Simplicitas est ob humilitatem fecunda, prae¬sumptio ob superbiam sterilis. «Ecce princeps unus accessit.» Hic princeps Iairus nomine, ut Lucas et Mar¬cus referunt, fuit archisynagogus sive «princeps synagogae» particularis illius loci. Voluit salvator, ut ille qui aliorum caput erat, accederet ad fidem, ut alii minus accedere timerent de synagoga. Per hoc timorem tollere volens, nam consueverunt excommunicationem timere scientes 189va quod fide¬les Christo eiciebantur extra synagogam. «Et adorabat eum dicens.» Dicunt alii evangelistae ipsum ad pedes Iesu accessisse et in terra procidisse. Hoc sic ordi¬navit sapientia aeterna, ut cognosceretur Iesus esse Dei Filius, nam principem ante eius pedes prostratum videri et ipsum adorare praesente turba fuit confessio divinitatis in Iesu. «Domine, filia mea modo defuncta est.» Dicit: «Domine!» Est igitur Iesus principum dominus, quia incarnata sapientia, per quam re¬ges regunt. Dicit: «filia mea», quae erat unica et duodecim annorum, ut Lucas ait. Filiam illam dicit suam, quae fuit defuncta. Mortalis filia a parente id habet, quod est mortale. ‹Deus enim non fecit mortem› nec in regno eius, qui habitat immortalitatem, est ali¬quid mortale. Mortem igitur contraxit filia ab Adam primo parente. In cuius vicem successit archisynagogus, nam fuit in semine Adae in po¬tentia, quando mortalem induit Adam naturam ob peccatum separans ipsum per inoboedien¬tiam ab immortalitate, quae Deus est. Unde «in Adam omnes moriuntur» qui moriuntur; nam animalitatem ex propagatione habemus, quae est in omnibus animalibus mortalis naturae, quam spiritus a Deo infusus non praeservat a[b in]cor¬ruptione, quia Deo suo rebellavit. Dicit «modo defuncta»; nam dum inciperet accedere ad Iesum, erat «in extremis» et conti¬nue «moriebatur», et fuit tunc mortua, quando loquebatur. Ideo dicit «modo», id est statim sive in hoc momento. Alii evangelistae extense locuti sunt, scilicet quod servi occurrerunt dicentes ne fatigaret magistrum, quoniam mortua esset. Moriebatur in tempore, sed defuncta fuit in instanti. Incipit homo in puncto sive in instanti vivere et desinit similiter in instanti. Inter haec duo puncta cadit quasi continua linea temporis seu periodi, quae est uti linea reflexa, ubi princi¬pium et finis in puncto coincidunt. Qui quidem punctus est in contactu puncti quietis sive aeter¬nitatis, in quo complicatur. Omne enim tempus non est nisi ipsum nunc indivisibile per expli¬cationem motus revolutum, et non potest esse nisi unum nunc, de quo alibi. «Sed veni, impone manum tuam super eam, et vivet.» Quando nuntii occurrebant, qui dicebant fili¬am mortuam, princeps consternatus est, cui Iesus dixit: «Noli timere», 189vb sed «crede tantum, et salva erit», ut refert Lucas. Hanc fidem hic exprimit princeps dicens: ‹Veni et impone ei manum!› Ideo haec verba huius evangelii videntur sequi illam relationem mortis et consolationem Iesu. Et tunc concordant evangelistae. Nam audita morte dixit princeps: «modo defuncta est», et audita consolatione et consilio Iesu de fide dixit: «Veni et impone manum!», ac si diceret: Domine, ego utique credo quod tu es salvator, et quia per manus tuae impositionem salvare consuevisti, veni et impone manum. Imponere manum super eam est velle eam sa¬nare. Impositio fit directione voluntatis. Manus est potentia seu exsecutio. Qui id potest quod vult, imponit manum, et fit. Nec est aliud impositio manus quam sacramentum, ubi per sensibile si¬gnum ostenditur voluntas omnipotentiae in actu. «Et surgens Iesus sequebatur eum et discipuli eius.» Sedebat et docebat et surrexit, quia etsi se non movendo resuscitare potuisset, tamen quia prin¬ceps desiderabat, ut veniret et manum impone¬ret, acquievit. Vide humilitatem salvatoris! Fides traxit Ie¬sum sequi principem. Trahitur Iesus fide, ut se¬quatur credentem. Et tracto Iesu trahuntur dis¬cipuli. Et fidelis turba similiter trahebatur, ut alii evangelistae dicunt. Sequebatur principem, ut fieret sibi sicut ipse princeps voluit, ad finem quod princeps, et qui cum illo erant, facerent voluntatem Patris sui, qui est Deus. Sequitur Iesus se ipsum, nam prae¬cessit in principe Iesus, in quo erat per fidem invisibiliter, quem «sequebatur Iesus» visibiliter. Spiritualiter erat in omnibus, qui sensibiliter erat principem sequens. «Et ecce mulier, quae sanguinis fluxum pa¬tiebatur duodecim annis, accessit retro et tetigit fimbriam vestimenti eius.» Puella quae erat mortua, duodecim annos ha¬buit, et mulier duodecim annis infirma. Mortua est puella in initio discretionis et significat mor¬tem animae, quam habet anima a nativitate. Pu¬ella vero est, quia licet non peccaverit in con¬cupiscentia actuali, tamen ex concupiscentia et voluptate viri ortum habet. Et in corpore, in quo regnat concupiscentia, reperitur anima concupi¬scentiae carnis subdita et ex voluptate 190ra infecta, quam solus Iesus salvare et resuscitare potest. Significat igitur resuscitatio puellae ablatio¬nem mortis animae ob originalem culpam, li¬beratio mulieris remissionem peccati in consue¬tudinem ducti. Quando enim duodecim annis duravit peccatum, quod ivit in consuetudinem; etiamsi multi medici manum apponant, non li¬beratur infirmus. Oportet ad unicum magistrum Iesum salvatorem tunc recurri, qui solus potens est curare. Sicut enim originale peccatum est in natura ex parentibus primis, ita consuetudinari¬um transit in similitudinem eius, nam consuetu¬do est altera natura. «Dicebat intra se: Si tetigero tantum vesti¬menta eius, salva ero.» Ecce anima quae ad medicum salutis accedit, intra se loquitur de virtute salvatoris. Et ista est fides, quae salutem praestat; nam confidentia de medico confortat aegrotum. «Caeci duo», ut recitat Matthaeus statim post evangelium, volebant a Christo visum impetrare. Interrogabat eos Iesus, an crederent eum hoc posse eis facere. «Dicunt ei: Utique domine! Tunc tetigit oculos eorum dicens: Secundum fi¬dem vestram fiat vobis.» Unde qui credit Iesum Filium Dei, non haesitat illum omnia posse. Et ideo: qui in hoc non haesitat, quidquid vult im¬petrat ab eo. Mulier credidit ipsum posse curare, immo quod tanto virtus curandi esset in eo quod etiam non solum ad nudum eius contactum accedens curaretur, sed etiam ad vestitum contactum, immo usque ad «fimbram vestimenti», quae est extremitas eius. Quare Iesus, ut Lucas ait, vir¬tutem curandi ab eo exivisse dicit, quando mu¬lier cum hac fide ad eius contactum accessit. Unde videtur quod Iesus sit ipsa hominis salva¬tio, quae se omni homini per fidem accedenti non denegat nec subtrahit, sicut ignis vigorem calefaciendi omni accedenti participat. Et tanta est gratia salvationis in ipso, quae dicitur pleni¬tudo gratiae, quod non aliter ipsa se quam natura bonitatis diffundit, sicut vas omni plenitudine plenum unguento optimo incorruptibili et ineva¬porabili, quod curam per odorem suam bonita¬tem largiter spargit in accedentes. Notabis quomodo sacramenta efficiunt sa¬lutem. Credens 190rb credit Iesum Filium Dei, qui omnia quae homini ad salutem necessaria prae¬stare potest, et dicit intra se: Si lotus fuero aqua «in nomine Iesu», consequar lotionem animae ab omni infirmitate et peccato. Et sic accedit ad lotionem et consequitur iuxta fidem salvatio¬nem. Dico «in nomine Iesu», sic enim in Actibus Apostolorum legitur apostolos baptizasse, licet hodie baptizari debeat fidelis secundum institu¬tionem Iesu «in nomine Patris et Filii et Spiritus Sancti». Hic enim in nomine Iesu baptizatur, qui eius institutionem servat. Et uti de baptismo dic¬tum est, ita de omnibus sacramentis. Verum ubi non est propria forma alicuius sacramenti, efficit sibi fidelis propriam formam ex voto. Puta, a Iesu volo salutem impetrare, dico intra me: si accessero ad crucem, in qua eius misericordia repraesentatur, et fusa oratione osculatus fuero figuram repraesentationis sensibi¬liter, quem tactu mentali apprehendere desidero, salvabor. Aut si intra me dixero: aestimabo pau¬perem qui mihi primo occurret Christum, et ei ut Christo, cuius personam gestat, faciam lavan¬do pedes eius et participando ei eleemosynam, non dubitando quin a Christo salvationem con¬sequar. Et qui sic votum devote implebit, non dubium assequetur salvationem, nisi petat contra animae suae salutem. Tunc ignorat quid petat, et si sciret non peteret. Ideo non assequetur id, quod ignorando petit contra salutem. Christus salvator est, qui contra salutem non admittit petita. Et «Iesus conversus et videns eam dixit: Confide filia, fides tua te salvam fecit» verbum consolatorium. Nam iam fuit salva mulier et ut sciret, quis eam salvasset, Iesus ad eam dixit quod fides sua ipsam salvam fecit. Fides igitur de Iesu salvat; nec est aliud fides illa quam praesentia virtutis ipsius Iesu, quae est in conceptu credentis. Iesus sic est in credente sicut fides eum capit: magna fides capit Iesum in magnitudine virtutis, parva in parvitate; sicut fi¬des crescit in homine, ita Iesus formatur conti¬nue in fideli usque quo generatur perfecte et ve¬raciter. Sed attende quia dixit: «confide filia». 190va «Confide» dixit, ut non haesitet aliquo modo ex accepta experientia fidem salvare. Dicit «filia», ut intelligat animam per formatam fidem in filiatio¬nem Iesu transire. Sicut enim pater in filia vivit, quae hoc habet quod est filia a patre, ita Christus in anima fideli, quae hoc habet quod est Dei Patris filia a Christo; ipsa enim est per fidem christiform¬is, quia formam Christi intra se gestat. «Et salva facta est mulier ex illa hora», scilicet contactus vestimenti in corpore et in anima per doctrinam Christi, quae mundat animam ab omni ignorantia et peccato. Nam hoc scire, sci¬licet quod fides salvat, est suprema scientia, per quam anima ad omne desiderabile pertingit, nec est alia sub sole similis illi, per quam anima tene¬bras excutere possit suae ignorantiae et illumi¬nari ad ascendendum usque ad divinitatem omni intellectui sine fide inaccessibilem. «Et cum venisset Iesus in domum principis et vidisset tubicines et turbam tumultuantem, dixit: Recedite!» Declarant alii evangelistae voces illas mae¬stitiae et flentium mortem puellae et tubicines tragoedos fuisse. Ad illos dixit: «Recedite! Non est enim mortua puella, sed dormit.» Sic dicebat Lazarum dormire, ut non haberetur pro magno, si suscitaretur. Sed intelligo animam in regione seu ecclesia dormientium fuisse, quae denuo redire potuit ad corpus, quae si fuisset in regno caelorum aut in inferno, de quibus non redeunt animae ad hunc sensibilem mundum, non resu¬scitasset eam Iesus. Quod autem dormire dicatur mortuus, Christus nos docet, qui prius dicebat Lazarum dormire, et de¬inde exposuit dormitionem dicens eum mortuum. Et nota quod non omnis mortuus resuscita¬tur, quia non omnis mortuus dormit. Licet enim Deus posset animam salvatam reunire corpori vel damnatam, non tamen legitur fecisse, quia leges suas servat et beatos beatitudine non pri¬vat, nec damnatos post sententiam restituit, quia ‹iudicia eius vera et aeterna iustificata in semetipsa›. «Et cum eiecta esset turba, intravit et tenuit manum eius» et dixit: «Puella surge!» «Et surrexit puella.» Ubi Iesus intrat, turba est eiecta. Ubi salus intrat, ‹fletus et tumultuatio› eicitur. Ubi vita intrat, mors pellitur. Ubi lux intrat, tenebra fugatur. «Tenuit manum», quasi hoc sit sacramentum auxilii et potentiae Iesu qui eam, quae se movere non potuit, erexit ad motum. Dixit Iesus: O «puella, surge!» Quo verbo os¬tendit 190vb quid voluit per hoc quod manum tenuit. Verbum hoc suscitavit mortuam et fecit ani¬mam in corpus redire, sicut suscitans dormien¬tem nihil creat novi, sed per penetrantem sonum de dormiente facit vigilantem. Fuit vigilantia seu activitas vitae separata a dormiente, quae tactu et voce redit. Ita quidem facile est Iesu resuscitare somno mortis dormientem, sicut cuilibet homini somno quietis dormientem. Habet «surge!» imperativum verbum Iesu in se omnipotentiam ad omnia, quae ad hoc requi¬runtur ut surgat, scilicet vitam, et ideo animam et eius unionem ad corpus et fortitudinem et quaeque talia. Oboedivit puella mortua, quae audivit ver¬bum Filii Dei. Mortui enim audiunt hoc verbum, quia omnia penetrat et in motu ponit secundum voluntatem eius. Terra audivit et mota est, ut fieret Adam. Et factus est Adam homo vivens. Dum haec praedicarem, incidit mihi quo¬modo omnis fidelis credens Christum Filium Dei per imperium verbi sanare, si induit perso¬nam eius, potest ut Iesus illa et alia mira facere. Nam sic intelligo Marci ultimo credentes in no¬mine Iesu miracula facere. Fidelis in nomine Ie¬su, hoc est qui ut Iesus est, quia induit personam Iesu. Si enim fidelis penitus non haesitans de potentia verbi Iesus intra se dicit in persona Iesu Filii Dei: Volo salvare, et dicit ad infirmum: «Tibi dico: surge!», non dubium quin surgat, si talis dispositio fuerit quod Christus manus po¬suisset et curasset. Sic dico in omni imperio, scilicet quando fi¬delis induit personam Iesu et imperat in nomine seu persona eius daemoniis, febri, vento et infir¬mitatibus. Et omnis fidelis, qui indubiam habet fidem Christum hoc posse, potest induere per¬sonam Iesu et in nomine seu vice imperare ut Christus. In quo Christus imperat sicut in bap¬tizante qui dicit: Ego te baptizo. Non est ipse lo¬quens qui baptizat, sed ille cuius personam reprae¬sentat, scilicet «qui tollit peccata mundi», qui per loquentem baptizat. Filius in nomine Patris venit, in quo scilicet omnis auctoritas et potestas Patris fuit. ⌈Ideo⌉ in ipso Pater operatus est divina, sic et Filius in fidelibus, qui in eius nomine veniunt. Haec sic dicta sint.