28rb lin.30 «Deus visitavit plebem suam». Lucae 7o et in evangelio. «Ibat» Jesus. Ibi considera, quia «ibat» «rex regum» de civi¬tate «in civitatem» quaerendo ‹oves, quae perie¬rant›, sicut medicus ad infirmum. Nota, quo modo ille, qui est «via», «ibat». Sic via viva est Jesus, quia transiens via; et transiens via non nisi per viam transit sic per se ipsam. Si ergo semper est in se ipsa, quo modo transit Jesus, igitur est via viva in se manens, cuius ire est vivificare. Nota: «Et discipuli ibant cum eo et turba copiosa». Qui discipuli Christi, et quae turba, quae vadit cum Christo. Discipuli sunt, qui sunt perfecti; qui nihil habent, turba, quae sequitur post Christum. Ponderanda sunt omnia verba evangelii plena mysteriis, scilicet quid «Naim», quid civitas, quid porta civitatis, quo modo ‹appropinquante Jesu ad portam effertur mortuus›, quid 28va ‹vidua habens unicum filium mortuum›, quid mortuus et quid mors, et quo modo cum vidua «turba civitatis», quo modo ‹videns Jesus misericordia movetur›, – Omnia videt Jesus. Semper est misericors, sem¬per compatiens – quo modo ex hoc maxime pa¬tiebatur in cruce, omnibus compatiens propter eum passuris, quo modo ‹prohibuit flere› eam, quo modo «accessit», quo modo «tetigit» et tan¬git «loculum», quo modo ex tactu loculi vivifi¬catur mortuus. «Adolescens» erat mortuus. Faci¬lius adolescentes resuscitantur quam senes. Nota, quo modo ait: «Tibi dico surge», quia praeceptor. Quando «resedit», «coepit loqui» et tunc «dedit matri». Conclusio: «Accepit omnes timor et magni¬ficabant Deum.» Ecce finem, propter quem omnia sic ordinata fuerunt, ut sic se ostenderet et caperetur pro magna propheta. Et attende singulariter, quod «dedit eum matri suae.» Christus dedit; fuit ergo ipsius; dedit matri suae; fuit ergo matris; sic fuit Christi et matris. Vita igitur ex Christo fuit, qui ait: «Ego sum vita», caro ex matre; sed mater filium mortuum, quem sepelire voluit, habuit pro derelicto. Nihil ergo habuit mater in filio, quando eum dereli¬quit. Ita Christus non restituit sed dedit, ubi ait «matri suae». Attende, quod erat idem, qui erat filius matris suae, qui modo resuscitatur. Eandem igitur ha¬buit animam et non aliam, ut sit idem. Ubi ergo recepit animam, non in inferno nec in caelo? Nota! Quaeso: Quare non omnes resuscitari possent? Quia anima, quae est in caelo, non est nisi corpori glorificato ut anima unibilis. Et hoc est corpus caelestiale. Anima in inferno non nisi corpori tenebroso et infernali unibilis uti in re¬surrectione; sed corpori medio nostro anima unitur nec damnata nec beatificata.