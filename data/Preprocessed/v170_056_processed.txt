77v «Maria optimam partem elegit, quae non auferetur ab ea». Lucae 10o. Et quoniam hic habemus ex exemplo Mariae Magdalenae, quod electio optimi in hoc mundo est: aeternaliter in optimo per¬sistere, et non dubium Mariam matrem Dei super omnes huius mundi mulieres ‹opti¬mam partem elegisse›, ideo habemus eam nunc assumptam in optimo quiescere ex ra¬tione evangelii. Ob hoc canit ecclesia: «Exaltata est super choros angelorum ad caelestia regna» etc. Et Apoc. 12o: «Signum magnum apparuit in caelo» etc. Verbum Dei in nobis posuit sui similitu¬dinem, cum sit «logos» seu «ratio». In rationali spiritu lucere voluit, in quo posuit desiderium veritatis, desiderium vitae et legem aeternam, per quam potest intrare in veritatem et vitam. Christus est Verbum, quod est «veritas, vita et via». Appetimus autem veritatem; Christum igitur appetimus. Appetimus vitam: Christum appetimus. Quaerimus, qua via pertingamus: Chri¬stus est «via», quia «Deus est caritas» etc. Caritas est via ad veram vitam. Omnes haec in ratione nostra characteri¬zata sentimus, quia nemo est, qui non affi¬citur ad veritatem; nemo est, qui non optet immortalitatem; nemo est, qui non amet. Sed in hoc mundo ignoramus, quid ver¬itas, quid vita, quid via, lex seu caritas. Unde Christus intravit in hunc mundum, ut nobis haec omnia ostendat. Videamus nunc evangelium. Jesus magister noster intravit in hunc mundum, ut doceret nos, quo modo verita¬tem, quo modo vitam, quo modo caritatem illam eligere debemus, quae est ‹unius neces¬sarii›. Tunc enim ‹optimam partem eligimus, quae non auferetur›. Hinc in illo ‹uno necessario› sic optime electo in hoc mundo perpetuam quietem adi¬piscemur. Primo, quo modo omnis caro gaudere et laudes proferre debet etc, quia Mater, et hu¬manitas sola, exaltata. Et ibi orandum. Deinde, quo modo haec verba ex evan¬gelio sumpta; et ibi, quo modo ratio evan¬gelii facit ad propositum. Et quo modo in verbis istis possunt tria considerari: Primo, ubi dicitur «Maria», quo modo «illuminata» turris fortitudinis nobis expri¬mitur in verbis evangelii ad nostram instruc¬tionem; Secundo, quo modo ex evangelio instrui¬mur Mariam illuminatam optimam partem elegisse; Tertio de assumptione, quae est: «non auferetur». Quoad primam partem, quae est pro doc¬tis, debemus advertere, quo modo Verbum seu Ratio divina etc, ut supra. Quoad secundam debemus advertere, quo modo «Maria elegit», et applicare ad hoc evangelium et id parum historiae addicere. Quoad tertium pro contemplativis debe¬mus addicere ‹ascensum super choros› etc. Primo tria facere possumus, secundo si¬militer, tertio etc.