216ra «Adorna thalamum tuum, Sion». Audistis praeteritis annis de hac festivitate, quae Deus dedit. Nunc repetere omnia non ar¬bitror necessarium, sed unum ad memoriam re¬duco: quomodo Sergius papa festum candela¬rum, quod Romae in usu fuit tempore idolatriae, transtulit in festum purificationis virginis. Nam sicut venit Iesus tamquam «salvator mundi», non omnia quae apud Iudaeos et gentiles erant tollens, sed perficiens et in veritatem perducens lucem illis observantiis infundendo, quae erant tenebris er¬rorum involutae, omnem enim religionem, quae in mundo erat, ad perfectum duxit convertendo ad vivum Deum credentes eripiendo eos de ignorantia, in qua per «spiritum erroris» teneban¬tur unde religio Iudaeorum quoad instituta et festivitates atque legislationem fuit de terrenis promissis ad spem resurrectionis «in vitam ae¬ternam» perducta, sic et religio gentilium, quae in fide et ritibus fidem propalantibus fuit per orbem varie recepta, fuit de spe vana et plurali¬tate deorum ad unum Deum deorum vivum et verum atque ad spem immortalitatis elevata. Et sic religio Christi, cuius ipse rex et sacerdos, est conexio omnium fidelium «in uno spiritu» illu¬minante animam rationalem ad verum cultum unius Dei vivi, qui verbo suo, per quod omnia creat, non destitit perficere ad ipsum accedentes in spiritu fidei, quousque de claritate in clarita¬tem transferantur ad imaginem eius. Quorum omnium «caput» et «rex» est Iesus, in quo verbum Dei omnipotens, qui est suprema Dei vivi imago, qui de abundantia plenitudinis gratiae Dei, quae in eo est, omnibus ipsum recipi¬entibus dat sibi conformes fieri, qui «mortuus est et resurrexit» ostendens omnes conformiter post mortem vivere, in quibus eius spiritus, qui caritas est, exsistit. Caritas enim conglutinat spiritum spiritui, quae si est naturalis, naturaliter et dicitur dilectio, si rationalis, rationabiliter et dicitur amor, si intellectualis, intellectualiter et dici pot¬est conexio, si divina et «incor216rbruptibilis», divine atque inseparabiliter atque aeternaliter et dici potest unio. Ideo spiritus rationalis, qui veritati quae Deus est, divina caritate annectitur, fit «unus spiritus» cum ipso Deo, qui est vita ab¬soluta et aeterna. Et ad hoc quod haec perfectio religionis ca¬peretur cum pace, non sunt omnia quae in usu erant in caerimonialibus sublata, ne sublatio consuetudinum impediret receptionem spiritus, sed errore intelligentiae sublato et purificatis ani¬mabus spiritus veritatis est infusus, puta sicut candelae et lustrationes fiebant in honorem dae¬moniorum, sic nunc illi cerei in laudem Christi consecrantur ad expellendum daemones. Ecce quomodo transfert fides Iesu de morte ad vitam, et sic princeps tenebrarum captus est eo ingenio quo decipiebat. Sic Paulus intellexit religionem christianam esse, scilicet spiritum omnem fide¬lem perficientem absque differentia, sive Iudae¬us foret sive Graecus sive Scytha sive ethnicus. Sic et Petrus in veritate comperit in conversione Cornelii acceptionem personarum non esse apud Deum. Scimus multiplici causa hoc festum institu¬tum et tempore Iustiniani imperatoris ad obti¬nendam misericordiam et liberationem a clade epidemiae sollemnizatum, ut recitatur in Ratio¬nali divinorum; puto tamen quod tam festa Proserpinae, quae Februae atque lustra apud Romanos, de quo in Historia Lombardica et Rationali divinorum et aliis locis scribitur, quam oblationis primogeniti et purgationis post partum apud populum Israeliticum ad hunc fi¬nem ordinata fuisse, ut agamus sollemniter cum cereis et devotione memoriam praesentationis Christi in templo. Graeci de purificatione non loquuntur, sed de «hypapanti», scilicet obviatione vel oblatione, scilicet quando Christus oblatus est in templum, uti Lucas in evangelio scribit. Unde lex de pri¬mogenitis, scilicet quod omnia primogenita et¬iam hominum et decimae atque primitiae Deo dabantur in signum quod ipse esset solus domi¬nus universorum, hoc ideo arbitror, ut deveni¬retur ad «primogenitum» illum, qui est heres Dei Patris, rex vivorum et mortuorum «in omnibus primatum tenens». Christus igitur, qui est finis legis, est ‹pri¬mogenitus ante omnem creaturam›. Et sicut Io¬hannes Baptista dicit propterea 216va se missum a Deo baptizare in aqua, ut veniret Filius Dei et recipiendo baptismum cognosceretur, ita sicut finis baptismi Iohannis fuit cognitio Filii Dei, sic finis statuti quod omnes primogeniti in templum praesentari deberent fuit, ut Iesus primogenitus Dei Filius praesentaretur et in praesentando co¬gnosceretur et eius notitia sic panderetur. Unde lex illa recepit finem et complementum in prae¬sentatione istius pueri, qui fuit praesentatus ut cognosceretur. Ideo Symeon iustus divulgabat se vidisse salutare Dei et in ulnis tenuisse, sic et Anna et forte alii multi qui aderant, de quibus non fit specialis mentio in evangelio. Sufficit per universum orbem divulgatum esse iustum Sy¬meonem Christum vidisse et cognovisse in obla¬tione illa, quando coram Deo oblatus et in tem¬plo erat praesentatus. Vide, non sine causa fuit testis ille Symeon omni exceptione maior et pro tali habitus, tentus et reputatus, scilicet erat vir iustus et timoratus et senex plenus Spiritu Sancto, cui credi debuit primo in hoc quod responsum acceperat se vi¬surum Christum ante mortem et quod ipsum in ulnas accipiens vidit atque testimonium perhi¬buit utique clarum et maximum, scilicet se vidis¬se salutare Dei paratum ante faciem omnium populorum, lumen gentium et gloriam Israel; quae verba non sunt minus quam testimonium Iohannis Baptistae, qui postea ipsum ostendit digito dicens: «Ecce agnus Dei, ecce qui tollit peccata mundi»; et testimonium Iohannis, viri iusti et Deum timentis, probati et pro eo tenti et habiti, fuit sine omni exceptione et ambiguitate quemadmodum et huius senis Symeonis. Magna est vis facienda de hoc testimonio senis sancti in templo facto, ubi notus, sicut pastorum in sta¬bulo et angelorum «in caelo» seu «in excelsis». Ideo ordinata est purgatio virginis, ut seque¬retur notitia salvatoris. Non indigebat purgari immaculata virginitas, rosa inter spinas, «lilium convallium», mulier quam sol et luna mirantur, neque erat necessarium quod Dei verbum prae¬sentaretur in templo in conspectu Dei, quasi umquam fuisset a Patre alienatum, aut ille por¬taretur manibus, qui omnia sua virtute portat, aut quod foret pro aliquo obnoxium hoc Dei verbum, 216vb ut oporteret redimi, sed omnia illa, quae causam non habebant cur fierent, si mater nota et Filius incognitus fuissent, ideo sic divina dispensatione facta sunt, ut in notitiam veniret salvator in templo; neque hoc congruentius fieri potuit quam in modo observantiae legis, ita quod lex per hoc ostenderetur ordinata ad finem ostensionis incogniti verbi Dei pro nostra salute incarnati. Nec laudem virginis immaculatae lex purgationis imminuit; nam cognito Filio mater glorificatur, quae enim ut humilis muliercula cum sene viro suo in habitu obnoxiae et purgan¬dae mulieris apparuit ostendens in oblatione quasi peccatricem se purgatione peccati indigere secundum legis institutionem offerendo, postea ab omnibus qui iusti Symeonis testimonium re¬ceperunt, ut «mater Dei» habita est, quae Chri¬stum Dei Filium Deum nobis protulit et homi¬nem. Ita enim scitum est ipsam humilem Dei ancillam non ex semine senis Ioseph hunc Chri¬stum concepisse, cuius pater solus Deus est, qui voluntate seu Spiritu suo Sancto omnia ad ef¬fectum producit. O quanta est habita Maria theotocos post hanc filii sui notitiam ab isto sene Symeone et Anna vidua atque omnibus testimonio eorum eruditis! Tunc bene legem inspicientes reppere¬runt Mariam sub ea non comprehendi quae lo¬quitur de muliere, quae suscepto viri semine pa¬rit. Dicebat igitur quisque ad eam: ‹Nescio qui¬bus te laudibus referam, Maria›, «quia quem caeli capere non poterant, tuo gremio contulisti.» Sic et ethnici, qui Februam quasi Martis matrem tanto studio propter belli deum honorarunt, ut sic sibi filium in bellicis placarent, et Proserpi¬nam virginem propter Plutonem regem, cuius regnum est in inferis, qui ipsam rapuit et amavit, quando in notitiam eorum pervenit haec verbi¬gena, quae Christum regem edidit, cuius imperio omnia creata subsunt, qui non hoc vel illud aut unum plus quam aliud potest, sed quaecumque vult facit, quia omnia imperio verbi Dei subsunt, scilicet Iovis sive in caelo, Iunonis in aere sive Opis in terra sive in inferno, ubi dicebant gen¬tiles 217ra esse regnum Plutonis, recte ipsam virginem omni laude dignissimam exaltassent, ut eius me¬dio omnipotentem Deum sibi misericordem im¬petrassent. Haec sic de hoc dicta sint ad praesens. SECUNDA PARS «Adorna thalamum tuum, Sion.» Pro nostra excitatione ad devotionem hanc pulchram sumpsi antiphonam hodie decantatam. Scimus Ierusalem civitatem Dei habuisse tem¬plum, in quo Christus fuit, ut hodie legitur, ob¬latus. Est autem Sion mons ille sanctus Ierusa¬lem et interpretatur visio seu speculatio. Civitas autem Ierusalem est virilis anima Deum videns, quae est visio pacis; nam Deus pax est, quia quies et finis rationalis motus. Undique movetur visus, ut videat quem quaerit, undique movet visum anima, qui est intellectus, ut inveniat om¬nium principium et causam atque veritatem, quae est vita sui esse, et tunc solum quiescere potest, quando Deum videt, qui a theoro, id est video, theos dicitur. Quando enim visus intellec¬tualis omnia videntem videt, tunc videt principi¬um unde effluit; nam visus intellectualis ab ipsa absoluta visione habet esse suum, sicut iustus a iustitia et homo ab humanitate et album ab al¬bedine. Quare tunc quiescit; pervenit enim ad ipsum, in quo coincidit principium cum fine, et ideo est quies et pax in hac anima. Sion est altitudo speculationis, scilicet spiritus deiformior, qui est viva Dei imago et saepe mens nominatur, cuius vigilantia est continue speculari. Loquitur Spiritus Sanctus auctor anti¬phonae ad ipsam Sion, ut adornet thalamum su¬um. Est autem thalamus ipsa Dei imago, in qua Deus delectatur esse ut in sua similitudine viva et perfecta, uti in nobis ipsis experimur. Adornari enim thalamus debet, ut volentem alliciat; adorna¬tur sic thalamus sponsae, ut volens sponsus allicia¬tur. Hoc ornamentum «ab intus in fimbriis aureis» animae, quae est «circumamicta varietatibus», nam omnis gloria Filii regis ab intus in interiore homine, ubi verbum capi seu intelligi potest, exsistit. Anima enim iusti sedes est sapientiae. Ver¬bum Dei est sapientia, quae in rationali spiritu capitur et ce217rblatur. Ideo dicit ipsa: Caelum mihi sedes est. Anima iusti caelum est incorruptibile et ornatissimum luce et virtute, in qua occultatur verbum Dei tamquam thesaurus vitae. Nonne reperiens thesaurum ipsum, ne perdat, occultat? Sic anima intellectiva verbum vitae in suo intrin¬seco ut vitae thesaurum reponit. Ideo salvator comparat illum, qui adeptus est regnum caelo¬rum, scribae qui doctus est; nam ille habet re¬conditam scientiam seu verbum, de cuius the¬sauro profert nova et vetera. Sed quae sunt ornamenta, quae alliciunt re¬gem vitae datorem? Certe illa quae sunt caelestia, quia est rex caelorum. Ornamenta autem caele¬stia sunt incorruptibilia et sunt virtutes illae im¬mortales, sicut est iustitia quae iustum facit, et fides quae fidelem facit, et spes quae fortem et constantem facit, et caritas quae gratum et ac¬ceptabilem efficit, et similes tales ornatus. Unde cum illae sint virtutes immortales et ‹rex sit do¬minus virtutum›, qui est verbum Dei, non potest allici dominus virtutum nisi per virtutes, quae ab ipso sunt. Ideo dicebat sapiens ille quod ratio¬nalis anima, si est «anima iusti», scilicet quia est ornata iustitia, est «sedes sapientiae»; non potest anima esse iuste ornata, si aliqua adhuc sunt in ea deordinata et iniusta. Dicamus igitur secundum sanctum Tho¬mam Super canticis de ornatu totius hominis, scilicet exterioris, interioris et utriusque: «Perfec¬ti sunt caeli et terra et ornatus eorum»; caeli pro anima, terra pro corpore. Qui sunt ornati extrin¬sece, comparantur idolo Bel, quod erat «aeneum extrinsece, luteum intrinsece». Qui sunt intrinsece ornati et non extrinsece, per bonas conversatio¬nes comparantur templo Salomonis intrinsece aureo, extrinsece lapideo. Qui sunt totaliter or¬nati, comparantur arcae domini, quae extrinsece et intrinsece fuit aurea. Iterum «adorna thalamum tuum», non solum thalamum, sed domum et lectum, domum car¬nis, thalamum cordis et lectum conscientiae. Membris nostris quandoque bona facimus, quandoque mala; tunc quando mala facimus, committimus scelus in nos, iniquitatem in pro¬ximum, impietatem in Deum; quando bona, tunc bona opera paenitentiae in nos, misericor¬diae in proximos, pietatis 217va in Deum. In thalamo deliberamus facienda et eorum circumstantias, scilicet: «quis, quid, ubi, quibus auxiliis, cur, quo¬modo, quando.» In conscientia diiudicamus de¬liberata, utrum deliberata aut facta sint vera vel falsa, bona vel mala, commoda vel incommoda. Merito domus nostra, scilicet membra corporis, est ornanda bonis operibus, thalamus cordis vir¬tuosis occupationibus, lectus conscientiae iustis diiudicationibus. Sed quia omnis ornatus inanis est, nisi prius ornanda mundentur, ideo mun¬dentur conscientia contritione, thalamus confes¬sione, domus satisfactione. Tunc autem est vera contritio, si de peccato doleat, unde: «Dolor meus in conspectu meo semper», si dicat: «Iniquitatem meam adnuntia¬bo», si abominatur, unde: «Iniquitatem odio ha¬bui et abominatus sum». Confessionem autem quattuor impediunt: sunt qui partem peccati abscondunt, sicut Ana¬nias et Saphira partem pecuniae; sunt qui omnia confitentur, sed modum tacent, quem quaerebat David dicendo, quomodo ceciderunt fortes in bello; in modo autem comprehendo omnes praedictas circumstantias, scilicet: quis, quid, ubi, et cetera, sunt qui totum dicunt et modum con¬fitentur, sed excusant ut Adam; sunt qui verbis phaleratis dicunt, ut peccatum minus videatur. Haec sunt perizomata de foliis arborum facta, quibus primi parentes texerunt pudenda sua, nam folia verba significant. Purgatur autem domus corporis paenitentia, quae aut est voluntaria et terminabilis et fit in praesenti vita aut necessaria et terminabilis quae fit in purgatorio aut necessaria et interminabilis quae fit in gehenna. Purgatis istis conscientia per contritionem, corde per confessionem, corpore per voluntariam satisfactionem in praesenti restat, ut ornentur ad suscipiendum regem Christum. Unde dicit consequenter sanctus Thomas: Or¬natur corpus bona conversatione, scilicet cum reli¬giosis in claustro, conformando nos eis in discipli¬na, conversando in mundo cum perversis eorum contumelias sustinendo, conversando in caelo cum angelis caelestia cogitando. Hinc est quod supra tabernaculum Moysi erant saga cilicina et pelles arietum rubricatae et pelles hyacinthinae. Saga quae vilia sunt, signi¬ficant conversationem 217vb claustralium, qui se viles et abiectos reputant; pelles rubricatae pertinent ad patientiam perversos sustinentium; pelles hyacinthinae caeli colorem habentes pertinent ad conversationem angelorum; de quo Paulus: «Nostra conversatio in caelis est.» Ornatur vero thalamus Dei et proximi dilec¬tione et est quadruplex amor, scilicet verecun¬dus, fortis, suavis, sapiens. In templo Salomonis erat paries de caemento et de lapide, ligna odorifera et aurum in cae¬mento, quod lutum est; et latet inter saxa amor verecundus, per lapides fortis, per ligna odori¬fera suavis, per aurum sapiens. Verecundus in tribus est: in fidei laesione, in furto, in traditione. Erubescit enim quod fidem laesit in peccando, quam voverat in baptismo; erubescit quod furtum fecit peccata occultando; erubescit quod traditionem fecit cor suum et membra sua, quae erant Dei tabernaculum dae¬moni tradendo. De primo dicitur: «Primam fi¬dem irritam fecerunt»; de secundo: «si abscondi quasi homo peccatum meum» et cetera; de ter¬tio: «Tollens membra Christi facio membra me¬retricis.» Fortis amor in tribus est: spernit timorem, unde: «Dominus illuminatio mea et salus mea, quem timebo»; appetit dolorem, unde: «Ingre¬diatur putredo in ossibus meis et subtus me sca¬teat»; non refugit pudorem, unde: «Quoniam propter te sustinui obprobrium». Isti sunt tres fortes, qui attulerunt David aquam de fonte, qui est in porta Bethleem. Amor Dei suavis in tribus: in misericordia per remissionem peccatorum, unde: «Suavis domi¬nus in universis et miserationes eius» et cetera; in gratia per infusionem spiritualium donorum, unde: «Memoriam abundantiae suavitatis» et ce¬tera; in gloria per acceptionem supernorum gau¬diorum, unde: «Gustate et videte, quoniam sua¬vis dominus». Amor sapiens in tribus est: astutias diaboli vitando, amoris principium et finem consideran¬do, de ascensu de uno ad alium affectus ordi¬nando, unde: ‹Sapientia vincit malitiam› et cetera. Sequitur lectulus conscientiae: sciendum quia alia est cauteriata, unde: «Cauteriatam habentes conscientiam»; alia bona, unde: «De corde puro et conscientia bona et fide non ficta»; alia flori¬da, unde: «Gloria nostra haec est testimonium conscientiae nostrae». 218ra Cauteriata est obnoxia culpae, bona sine termino, florida multa ornata virtute, specialiter viola, lilio, rosa, ut sit in con¬scientia Christi humilitas, castitas et caritas; pro his enim subsequitur sponsus, scilicet Christus, ad intrandum et possidendum hominem sic or¬natum. Haec ex Thoma pro adornatione dicta sint, ut suscipiatur rex Christus. Dicitur rex; ita enim suscipi debet, ut ipse regat et eius imperium vi¬vat et eius leges serventur. Deinde sequitur: «Amplectere Mariam quae est caelestis porta.» Ipsa est «porta caeli». Per ipsam intramus ad occulta, quae abscondita fu¬erunt a saeculo et in novissimo tempore manife¬sta; ipsa enim venit ad templum nostrum por¬tans regem gloriae et novi luminis. Mater «subsistit virgo adducens Filium mani¬bus ante luciferum» a Deo patre «genitum», il¬lum quidem quem Symeon accepit in ulnas suas et praedicabat populis ipsum dominum Deum esse vitae et mortis auctorem, in eo quod dice¬bat ipsum causam ruinae et resurrectionis mul¬torum, ruinae scilicet quia ipsum, qui illa fecit quae per nullum ante facta fuerunt et eum Deum esse ostenderunt, non receperunt et ideo in mortem ruerunt, quia nullam habent excusa¬tionem; qui est resurrectio eum recipientium, quia «salvator mundi». Haec quisque latius extendat contemplando, ut ex adventu Christi in ipsum, quem in eius templum Maria inducit, sapiat dulcedinem prae¬sentiae auctoris vitae quem teneat, ut in aeter¬num vivat per eius praesentiam, qui est in sae¬cula benedictus.