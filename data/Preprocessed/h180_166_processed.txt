Cod. Vat. Lat. 1245 fol.58vb «Quaecumque scripta sunt, ad nostram doc¬trinam scripta sunt.» Ad Romanos XV, et nunc legimus in ecclesia. Paulus Romanos inducere volens ad patienti¬am et quod imbecillitates infirmorum debeamus sustinere, allegat patientiam Christi ac quod Christus secundum Scripturas portavit imprope¬rium nostrum etc. Si recte intelligere volumus ad nostram doctri¬nam ea quae Paulus ibi scribit tunc patientia probat spem, et spes probat spiritum. Nam si non habemus patientiam, signum est quia non speramus remunerationem ex patientia. Si non speramus signum est nos non habere spiritum Dei sed istius mundi, in quo ponimus finem. Volo ad vos sermonem convertere. Si ita est quod veram spem habetis per regularem vitam attingere aeternam, patientissime omnia suffertis quae regularis vitae sunt, et quaecumque pro meliori observantia regulae adduntur per illum qui vobis praeest et vestram salutem quaerit quod si in vobis est spes firma futurae gloriae, ad quam assequendam ‹non sunt condignae pas¬siones huius mundi›, tunc in vobis est spiritus Dei, et propterea assequimini id quod speratis quia «spes», quae in Deo est «non confundit». Si spem habetis futurae vitae, tunc non va¬cabitis carni nec sanguini nec vitae animali vel sensibili quae omnia sunt huius mundi qui trans¬ibit et praeteriet in forma et concupiscentiis eius quia ut speratis vivetis. Spes vera est in incorruptibili mente. Unde spes vera et perfecta est gratia nutriens spiritum. Spe enim vivimus. Non est igitur spes nisi vita animae rationalis unitae animalitati. Si enim ani¬ma rationalis haberet quod sperat cessaret spes et esset anima separata a tempore, in quo ex¬spectat id quod est futurum, supra tempus. Et ita foret extra hunc mundum sensibilem qui tempori subest. Quando igitur corde credimus ad iustitiam et id quod credimus indubia spe te¬nemus, tunc id quod post mundum istum futu¬rum exspectamus, in nobis iam est absconditum. Spes enim non est nisi ipsa exspectatio. Si speramus filii Dei fieri uti Christus, iam Christus in nobis absconditus est, in quo filiationem Dei exspectamus. Quare in spiritu mentis nostrae per gratiam vivificantem habitat spiritus filii Dei, in quo clamamus: «Abba, Pater». Et sicut pa¬scimur in gloria Cod. Vat. Lat. 1245 fol.59ra apprehendentes et fruentes Deo, ita hic nos credentes. Neque est alius cibus ille qui in re nobis dabitur tunc quam quem mo¬do cenemus in spe, qui nobis christianis per evangelium et scripturas ministratur. Sed mini¬stratio est diversa. Nam ibi Christus ministrat cibum in veritate quia est regnum, in quo mini¬strat regnum veritatis. Hic ministrat in aenig¬mate sub spe quia iste mundus non est capax veritatis. Ministratur igitur sicut capi potest. Sicut non est alius Christus in gloria et in sa¬cramento, sed in gloria videtur in veritate, hic creditur. Pascentia igitur spiritus spes est. Et experimur nos veram spem habere, si patienti¬am habuerimus. Veni nunc ad visitandum vos fratres meos quos nunc in tertium annum omni cura et dili¬gentia studui ducere in veram spem. Probare in¬tendo, si mandata et ordinationes laeto animo servatis et cum gaudio patienter omnia toleratis propter futuram exspectationem ut sic cogno¬scam quo modo spiritu ducimini. Nam si pati¬enter et laeto animo omnia servatis sine mur¬muratione, spiritum bonum vos habere qui vos ducet ad sperata, gaudebo. Si non, dolebo mul¬tum me perdidisse diligentiam et vos labores; et si repperero aliquos non facere fructum in hoc tertio anno, sequar doctrinam evangelii de ficul¬nea. Expertus sum frequenter religiosos qui non zelo Dei ob spem gloriae, sed ut de victu et vestitu certi essent monasteria intrarunt, omnia dissimulate agere ut iuxta propositum primum hanc mortalem vitam deducant; et propterea mi¬serabiliores homines sunt illi qui ad Deum et mundum decipiendum nomen religiosorum as¬sumunt. Verus religiosus intrat monasterium ne decipiatur et poenitentiam agat. Ficto omnia sunt gravia, vero omnia levia. Erit igitur facile mihi experiri qui veri sint et qui ficti. Nam ob¬oedientia ostendet. Verus accuratissime studet non minus superiorum quam Dei oboedire man¬datis, et fit tamquam iumentum quod oneratur nec dicit “sufficit” quamdiu sub onere non oc¬cumbit. Sed fictus religiosus minus agere vult in religione quam egisset in mundo, putans se ex religione dominum esse et otio et deliciis vacare debere quia propterea religionis nomen assump¬sit ut desideria carnis melius expleret. Si igitur ficto imponitur aliquid asperitatem aut macera¬tionem carnis habens Cod. Vat. Lat. 1245 fol.59rb statim malivolentiam fic¬tus palliare nequit. Interrogavi aliquando virum religiosum ex¬pertum quid de vobis speraret. Respondit: Id quod de illis qui nimis delicate nutriuntur. Quod verbum me terruit. Visa igitur dispositione vestra cura erit ne per¬eatis in anima, etiam si corpori molesta propter¬ea inferantur. Item, post evangelium dominicae currentis dicit Jesus: «Attendite», «ne forte gra¬ventur corda vestra in crapula et ebrietate et curis huius mundi.» Augustinus ait: «Qui propter hoc evangelium praedicat, ut habeat unde manducet et unde vestiatur, simul se pu¬tat et Deo servire, quia evangelium praedicat, et mammonae, quia propter ista necessaria praedi¬cat; quod Dominus dicit fieri non posse. Ac per hoc ille, qui propter ista evangelium praedicat, non Deo sed mammonae servire convincitur.» Et subdit Dominus: «Nolite solliciti esse ani¬mae vestrae quid manducetis neque corpori ve¬stro quid induamini.» Non ut ista non procu¬rent quantum necessitati sat est et congruum – non enim improbat Deus, si quis humano more necessaria procuret, sed si quis propter ista Deo militet etc.