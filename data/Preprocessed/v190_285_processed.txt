274va «Alleluia. Veni, Sancte Spiritus, reple tuorum corda fidelium et tui amoris in eis ignem accende.» Adiciam nunc huius orationis expositiunculam ad eos quos pluries a me audistis sermones. Orat ecclesia genibus flexis cum Alleluia, scilicet cantico laetitiae, ut veniat Spiritus Sanctus. Et ponderemus verba singula, quia est dictamen Sancti Spiritus, qui catholicam regit ecclesiam. Docet in primis Sanctus Spiritus, quia est nobilissimus atque optimus. Ideo vult invitari; quare dicitur «Veni!». Non enim se ingerit in li¬bero nostro spiritu mansionem faciendo nisi in¬vocetur, uti ait sapiens: «Invocavi, et in me venit spiritus sapientiae.» Ecce dum vult invitari, iam adest. Quomodo enim invocaretur, nisi moveret spiritum, qui ipsum 274vb desiderat? Sed ut postea subditur, per fideles invitatur. Habet autem omnis fidelis «spiritum fidei», propter quem clamat ad Deum Spiritum. Fides autem recipi potest per liberum nostrum spiri¬tum, quia credere possumus vel non. Si igitur recipimus fidem, utique in ipsa est spiritus, et hic spiritus docet nos petere Spiritum, sicut primo recipitur panis a patre, cui creditur quod bona det filio, deinde gustus sapidi panis docet pueros petere panem, ut reficiantur. Gustatio igitur quae advenit post sumptam fidem, excitat nos petere spiritum dulcedinis. Panis reficit, dulcedo saporis desiderium acuit. Dulcis «spiritus sapientiae» est ille Spiritus, qui procedit a Deo Patre et sapientia eius, et animam convertit ad sapientiam et eius genito¬rem. Spiritus est sensatio dulcedinis illius panis sapientiae. Haec sensatio sive ille spiritus revelat occulta sapientiae, scilicet dulcedinem panis vi¬tae, et glorificat seu clarificat sapientiam et eius genitorem omnipotentem, sicut gustus seu odor revelat nobilitatem panis triticei et ipsius tritici, unde panis suam sumpsit essentiam. Clamat autem affectus: «Veni Sancte Spiritus.» Dum ipsum Sanctum nominat, ut Deum suum colit, ille spiritus noster utique sanctus est, qui de¬siderat tantum ad ipsum venire Spiritum Sanc¬tum. Iustus non colit ut iustus nisi iustitiam, et Spiritus Sanctus colit spiritum qui est ipsa sanc¬titas. «Sanctus» enim «sanctorum» est. Sanctitas autem est ipsa simplicitas ab omni inquinamento remotissima, quia puritas et munditia infinita. Qui igitur invocat Spiritum illum Sanctum qui est sanctitas, ut veniat ad spiritum suum, uti¬que necesse est, ut sit tantae puritatis capax. Ubi igitur recipi petitur, necesse est ut talis saltem sit praevia dispositio quod, quantum est in ipso in¬vitante, omnia sint ad receptionem praeparata, scilicet quod voluntas sit prona ad omnia pos¬sibilia. Tunc ipse illa suo adventu ordinat, quae suae nobilitati conveniunt. Sic dicimus pauperem rusticum, dum est voluntarius esse et facit quod potest, esse legalem hospitem imperatoris, qui suo 275ra adventu secum omnia adducit opportuna. Sed cum Sanctus Spiritus non sit visibilis neque co¬gnoscibilis in hoc mundo, qui est «in maligno po¬situs», necesse est animam Sancti Spiritus capacem ab hoc mundo liberam et absolutam esse. Sed unde venit Spiritus? Non quidem de loco aliquo, cum sit illocalis. Sed quia a natura non sumus nisi «filii irae», ideo cum dono Dei de condicione naturae transferimur in regnum di¬lectionis Filii Dei. Spiritum Dei per gratiam ad¬venisse non haesitamus, sicut gratia adoptionis, quae est illocalis, adveniens filio rustici eum trans¬fert in filium et heredem imperatoris, et «Spiritus sapientiae» adveniens ignoranti eum de connata ignorantia transfert in lucem intellectualem. Mittitur autem Spiritus qui caritas est a Patre et Filio; nam primus et fontalis amor et amicitia est Patris et Filii. Ab illo enim amoroso nexu naturali sancto, puro et mundo, nullo vitio in¬quinato, procedit omnis amor sanctus. Sed cur nominatur Spiritus? Arbitror ideo, quia spirare est spiritum emittere. Procedit enim per modum voluntatis a Patre et Filio. Etiam ex eo, quia est spirans vitalem motum. Quando enim ventus spirat, tunc aer motus vivus videtur. Sic dicimus fontem vivum propter motum et ab effectu, quia efficit spiritales et sanctos. Potest quis esse sciens et intelligens, sed cum hoc car¬nalis et peccator. Sed nemo habens hunc Spiri¬tum est «de hoc mundo» seu peccator. Etiam nexus amoris est spiritalis. Dicitur autem Spiritus Sanctus, qui ruha et qui pneuma, quasi omnis et nullius generis. Ruha enim feminini generis, et pneuma neutri generis est. Sicut qui considerat id in quo calor, caliditas et calidum idem sunt, seu bonus, bo¬nitas et bonum; nam Spiritus est calor spiritalis, qui facit Spiritum vivum calore illo amoroso et divino, et Spiritus bonus deducens in quietem. Sequitur: «Reple tuorum corda fidelium.» Venire ipsius Spiritus est replere corda fidelium, sicut venire ipsius amoris est replere corda amantium. Intelligo corda fidelium esse interio¬rem 275rb hominem, qui habet naturam vitae intel¬lectualis. Credere enim non capitur nisi in vivo intellectu. Quando autem fidelis intra suam in¬tellectualem naturam concepit semen divinum, scilicet filiationis Dei seu conformitatis Patris sui, tunc non potest semen illud conformitatis intellectum perficere nisi spiritali motu, qui datur a Spiritu. Fides est potentia illa, de qua dicit Iohannes evangelista: «Quotquot autem receperunt eum, dedit eis potestatem filios Dei fieri.» Illa potestas est potentia, ut intellectualis natura ad id pertin¬gat quod credit. Credit quis Christum hominem et Filium Dei et quod ipse christiformis fieri possit. Haec fides certa est virtus in anima intellec¬tiva in se habens formam Christi in potentia, sicut in virtute seminis complicatur forma ar¬boris, ad cuius conformitatem aspirat. Unde haec virtus fidei est prout «per verbum Christi» auditum concepta est in intellectu, puta est con¬cepta tamquam semen verbi Dei seu arboris vi¬tae aeternae, sicut in ovo columbae est vis con¬formandi se columbae, quae vis est ibi limitate quia connata. Sed in natura intellectuali liberae voluntatis est virtus libera et a natura illimitata, potest tamen se limitare per electionem, quia est naturae intellectualis. Et dum audit verbum Christi et credit, eligit mediante fide formam di¬vinam, cui vult conformari, et concipit intra se virtutem ex certitudine fidei, per quam potest ad conformitatem Dei pertingere. Haec virtus ipsius fidelis animae, quae est ex concepta fide, est divina et non connata, et est spiritalis, sicut virtus in ovo columbae caelestialis et invisibilis vis, sed est connata. Sed si ovum columbae debet pervenire ad hoc quod forma columbae, quae est in potentia, ve¬niat in actum, oportet quod ovum illud repleatur calore sensibili et temperato, mediante quo vir¬tus seminalis procedat de potentia in actum. Sic necesse est quod in natura intellectuali, ubi est divina forma modo dicto per fidem concepta, et est in virtute ibi, ubi concepta, si debet in actum venire, ut scilicet ad conformitatem divinae for¬mae perducatur 275va de potentia in actum, necesse est quod repleatur calore divino, ut mediante illo calore moveatur et perficiatur conceptus. Dicitur autem «tuorum fidelium», quia fideles possidentur a Spiritu Sancto. Sed est attenden¬dum ex oratione quod Spiritus Sanctus ideo di¬citur replere corda, quia spirituales perfectiones nihil habent a subiecto, sed e converso subiecta omnia consequuntur ab ipsis. Secus in corpora¬libus, puta in albedine et sapore et huiusmodi; nam corporalia corrumpuntur et desinunt esse corruptis subiectis, quia ab ipsis recipiunt esse et unum esse. Opposito modo se habent perfectiones spiri¬tales, quia nec esse nec divisionem nec nume¬rum ab ipsis recipiunt subiectis, sed dant subiec¬to totum suum esse inquantum huiusmodi, ut patet in iustitia et iusto. Ideo sunt priora subiec¬tis, et subiecta sunt in ipsis. Iustus ut talis totum suum esse recipit a iu¬stitia, ita quod iustitia sit vere parens et pater iusti; sicut anima dat esse corpori, et corpus pro¬prie est in anima et non e converso. Ideo de¬structo corpore hominis non destruitur anima. Sic dicitur quod iustitia sit perpetua et immor¬talis. Patet quod iustitia et sapientia et cetera hu¬iusmodi non moriuntur cum iusto et sapiente, licet contrarium videatur ignorantibus. Sic Spiri¬tus unus replet corda fidelium, quibus dat esse spiritale, unus scilicet super unitatem et nume¬rum. Et ita habes quod aliter iustitia se habet ad iustum et aliter albedo ad album, quia albedo recipit suum esse ab albo, sed non iustitia a iu¬sto, immo e converso. Habitus autem virtutum sunt in virtuosis, sed sunt quaedam conformationes et configuratio¬nes ad iustitiam et ad ipsum Deum, a quo sunt. Dico configurationes non quid figuratum im¬manens et habens fixionem et radicem in virtuo¬so, sed sunt in continuo fieri, sicut splendor in medio et imago in speculo secundum illud Apo¬stoli, ubi ait ad Corinthios quod «in eandem imaginem transformamur tamquam a Domini spiritu». Sic dicit de Christo primo iusto quod sit «figura substantiae et splendor gloriae» et cetera. Adhuc attende quomodo Spiritus Sanctus, qui et Deus, omnia implet. «Iovis omnia» sunt «plena»; nam plenitudo implet. Est autem im¬plere 275vb perficere. A Deo res habet esse. Habet et hoc esse. Habet et perfectum seu plenum esse. A Deo Patre habet esse quia unitas, a Deo Filio specificatum esse quia aequalitas, a Deo Spiritu Sancto habet perfectum esse quia nexus. Sicut si quis considerat manum: Illa habet primo com¬mune esse cum omnibus quae sunt, deinde esse specificatum, ut sit nec plus nec minus quam manus. Deinde habet esse perfectum, quia ma¬nus istius hominis, per connexionem. Nexus seu spiritus, qui est in bracchio et manu unus, nectit manum et bracchium. Et sic¬ut omnia membra hominis per unum spiritum nectuntur, sic et partes universi per unum spi¬ritum nectuntur, ut sit unum universum. In uni¬verso autem sunt variae creaturae, spirituales et corporales, et per unum omnipotentem Spiri¬tum, qui omnia replet, nectuntur. Ille igitur Spi¬ritus, qui est amorosum omnium creaturarum ligamentum, quia in ipso universa pacem habent et consistunt, est etiam nexus ille, qui nectit in intellectuali natura omnium notiones, et est ne¬xus seu gratia illa, quae nectit intellectualem na¬turam universorum causae. Adhuc attende secundum praedicta de ovo: Est ovum primo a creatore, deinde formatur avis, post haec perficitur, ut fiat volatilis. Sic est intellectualis natura, quae est creatori simillima; nam sicut Deus, qui est ipsa entitas, vocat de non esse ad sui similitudinem creaturam ut sit, ita quod vocare est intelligere et intelligere est esse, sic intellectualis natura in se colligit rerum similitudines et facit se similem rebus. Unde in¬tellectus hominis creatus, verbo Dei doctus con¬cipit Deum, ut se similem ei faciat, et induit for¬mam divinam sui creatoris per regenerationem, sicut ovum regeneratur in pullum. Sed adhuc non pervenit ad perfectionem, ut sit Spiritus, sed perficitur ex motu vitali, quousque perveniat ad aequalitatem, sicut pullus ex ovo regeneratus nondum habens pennas perficitur demum, ut volet et perveniat ad similitudinem eius avis, unde habet ortum. Unde in specie columbae volantis Spiritus Sanctus visus est. Columba volans simplicitas recte Sanctum Spiritum figurat. Ad instar co¬lumbae spiritus noster fit spiritualior, ut per¬veniat ad formam illam divinam, ex qua per creationem exivit. Ecce quomodo ovum, cuius motus secundum naturam 276ra est deorsum, fit vi¬vum, et postquam incepit degustare cibum vi¬tae, fortificatur in spiritu vitae et acquirit pennas, et mediantibus illis se elevat et sursum movetur et scrutatur alta. Sic anima nostra deorsum inclinata secun¬dum generationem carnis denuo regeneratur et fit viva. Post degustato cibo vitae spiritalis ac¬quirit pennas amoris et contemplationis et volat ad alta, sicut et sancti illi, de quibus propheta Isaias, et in ecclesia cantatur: «Qui sunt» hi, «qui ut nubes volant» et cetera. Et ⌈Hieremias⌉ atque Habacuc comparaverunt spiritum illum in sanc¬tis volatu aquilae. Sic et Apocalypsi legitur, quo¬modo «mulieri», quae ecclesia est, ‹datae sunt alae duae quasi aquilae, ut volaret in desertum›, scilicet contemplationis. Sequitur: «Et tui amoris in eis ignem accen¬de.» Rogant fideles repleri Spiritu Sancto ac quod Spiritus accendat sui amoris ignem in ipso¬rum cordibus. Est igitur Sanctus Spiritus amor vivus et calor vitalis et vivificans, qui sui amoris ignem accendit in spiritu hominis fidelis. Sicut si absoluta caliditas concipiatur suae caliditatis ignem accendere, non erit ignis caliditas, sed ca¬lidus dono seu participatione caliditatis. Sic Spi¬ritus Sanctus est caritas, quae suae caritatis ignem accendit in spiritu desiderii hominis, ut scilicet ardeat amore illo divino. Amor autem ille divinus in anima calefacta non facit exsiccationem, sed liquefactionem et vitam, non consumptionem, sed perfectionem, sicut calor ignis sensibilis in auro receptus ipsum non exsiccat, sed liquefacit et, ubi aurum erat sine motu, resolvitur, ut secundum motum ca¬loris moveatur quasi vivat, et ex motu et in motu est calor. Et licet non appareat in auro quod moveatur, quando est fusum, tamen propterea non minus, sed plus movetur. Infinitus motus cum quiete coincidit, sicut in trocho videmus, qui quanto plus et citius cir¬cumfertur, tanto minus apparet moveri, et si ita cito circumferretur quod citius circumferri non posset, tunc in motu esset quies. Sic ‹in labore est requies›, qui est labor ex Spiritu Sancto. Ca¬ritas enim motus est vitae, in quo quies et de¬lectatio. Sed attende quomodo caritas accendit ignem sui amoris. Caritas quando accendit 276rb ignem sui amoris, tunc anima ardet amore vivo et incor¬ruptibili, ut formam divinam nanciscatur; allicit enim animam ad sui conformitatem. Ac si ignis accensus non cessaret, sed semper cresceret, quia plus et plus appetit absolutae caliditati as¬similari, quae dicitur «ignis consumens». Ardet igitur anima, ut assequatur incorruptibilis vitae formam. Caritas est forma incorruptibilium virtutum. Relucet caritas in formata iustitia, relucet in for¬mata pietate, in formata misericordia atque in singulis virtutibus perfectis et formatis. Unde anima accensa igne divini amoris ardet, ut fiat iusta vera iustitia, in cuius forma, quae caritas est, quaerit felicitari. Sic ardet amore sapientiae, amore veritatis et omnium virtutum, quia in ipsis est forma quam quaerit, quasi virtutes nominent formam illam unam aliter et aliter secundum ali¬am et aliam rationem, cum non sit secundum unicam et infinitam rationem per hominem in¬telligibilis. Puta est vita vegetabilis, quae quaerit felicitari et non potest felicitari, quamdiu non induit for¬mam altiorem, puta vitae sensibilis; nam omnis vita vegetativa quamdiu non transformatur in sensitivam, potest esse perfectior vita vegetativa. Accendit igitur vita sensitiva ignem sui amoris in vita vegetativa, ut appetatur tamquam ultima eius felicitas. Haec vegetativa vita ardens amore sensitivae desiderat videre, audire, odorare, gu¬stare, tangere et quaeque alia, in quibus relucet forma vitae sensibilis. Sunt enim virtutes sive potentiae ipsius vitae sensibilis, quae sic sunt per ipsam formam vitae sensibilis formatae quod, si ipsa forma carerent, non essent; nam non est visus sine sentire, et sic de reliquis. Induit igitur vegetativa has virtutes, ut asse¬quatur ipsarum formam, in qua quiescat. Sic sentire, quia in intelligere quaerit felicitari. Nam sensibilis discretio non potest quasi felix ante formam intellectivam quiescere, ut de vegeta¬tiva ante sensitivam dictum est. Ideo ardet amo¬re intellectivae et induit virtutes intellectivas, 276va scilicet cogitativam, rememorativam, ratiocina¬tivam, electivam et alias tales forma intellectiva formatas, ut assequatur in ipsis formam, in qua quiescat. Sic intellectiva non felicitatur nisi in forma divina et ardet amore illius formae indu¬ens theologicas ac divinas virtutes, ut assequatur formam illam.