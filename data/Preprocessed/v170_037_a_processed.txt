fol.114r «Paraclitus autem, Spiritus Sanctus, quem mittet Pater» etc. Johannis 14. Creavit Deus hominem, adoptavit in filium, eum instruit, ut regnet. Creat Pater, in Filio suo adoptat, in Spiritu Sancto instruit. Primo de historia descensus Spiritus Sancti. <Secundo>: Nominat Christus Spiritum Sanctum «Paraclitum». Primo quaeritur, quid sit spiritus: «ruha» et «pneuma» etc. Ibi di (sic!) Adverte, quo modo ‹motus universitatis est spiritus›. Unde, cum hic mundus sit, in quo est motus, ut ait Johannes, concupiscentiae, aut ‹concupiscentiae oculorum›, quae potest dici «avaritia», aut «carnis», quae dicitur «luxuria», aut excellentiae «vitae», quae dicitur «superbia», tunc spiritus istius mundi seu princeps huius motus omnem talem motum complicat. Sub hoc motu concupiscentiae sunt motus speciales luxuriae, irae, invidiae etc. Unde sunt «septem spiritus», qui assistunt ‹principi huius mundi›. Hii septem habent sub se multos specialiores motus, sicut multi sunt motus luxu¬riae etc. Et ex illis motibus deprehendimus spe¬cies septem generalium motuum mundi. Adverte adhuc: Quoniam ‹spiritus est mo¬tus universitatis›, tunc aliquis est «motus natu¬ralis» ad «esse», ad «vivere et intellegere», et est a bono et bonus. Et sicut supra naturam est gratia, ita quod nobis possibilitas in Dei Filio data est assequi aliud «esse, vivere et in¬tellegere» quam naturale istius mundi creationis nostrae, immo alterius mundi, ad quem aspi¬rare poterimus, ita nobis data est possibilitas motus ad attingendum hanc promissionem. Unde hic motus, qui spiritui rationali datus est, ut se possit movere, si velit, sursum de hoc mundo, est «motus gratiae»; et hunc motum ex dono Spiritus Sancti consequimur. Spiritus igi¬tur Sanctus complicat in thesauro bonitatis om¬nem motum talem, qui est motus caritatis. Septem autem sunt genera motus caritatis, qui sunt «septem spiritus» assistentes Spiritui Sancto, principi mundi alterius, scilicet mundi caritatis. Et sub illis plures particulares sancti motus divini amoris; et hii omnes motus sunt vir¬tutes. Adhuc est superadditus huic motui potentia motus ad gloriam. Et hic motus non est datus alicui virtuti, sed est ipse Sanctus Spiritus, qui movet motum gratiae intellectualem supra mundum intellectualem ad filiationem Dei. Adhuc sic distingue motum, quoniam est motus ad «esse, vivere et intellegere», et est a bono spiritu bonus. Habet autem natura intellectualis, ut possit se facere similitudinem omnium et se iuxta li¬bertatem arbitrii movere, sicut velit. Motus autem iste, qui in potestate est in¬tellectualis naturae, vel est ad intra vel ad extra. Ad intra est principium intellectuale, ad extra <est> mundus motus. Qui est ad princi¬pium, ad intra, est motus unionis caritatis et pacis. Motus, qui est ad extra, est divisionis. Motus caritatis est Spiritus Sanctus, «princeps pacis»; motus divisionis est «spiritus malignus», princeps divisionis. Hic motus pacis generaliter in septem virtu¬tibus resplendet, quae sunt «septem spiritus» assistentes principi pacis. Et habent sub se alios spiritus, in quibus virtus divina, quae caritas est, secundum varios motus caritatis relucet. Sic motus ad extra, divisionis, est motus huius mundi extra intellectum; in quo non est veritas. Et est motus concupiscentiae, ut ait Johannes: ‹Quidquid est in mundo, vel est con¬cupiscentia oculorum vel carnis vel superbia vi¬tae›. Hic igitur motus, quo receditur a vero et itur ad concupiscendum aliud ad extra, est «spiritus malignus», qui dicitur «princeps huius mundi». Hic motus concupiscentiae in septem gene¬ribus relucet, qui sunt peccata capitalia. Et sunt spiritus illi motus, ut spiritus superbiae, luxuriae etc. Et quia varii sunt motus luxuriae, multi sunt spiritus sub spiritu superbiae; et ita de re¬liquis. Adhuc ultimo est motus supremus et excel¬sus, qui est motus translationis, quo quidem motu fit translatio naturae intellectualis de mun¬do intellectuali ad regnum Dei. Et est nobis data per gratiam Jesu Christi possibilitas, ut in ipso transferri valeamus. Sed motus translationis, quo quidem motu transferimur, est Spiritus Sanctus. Hic enim spi¬ritus est ille, qui ‹a Patre et Filio› spiratur et qui in verbis sensibiliter a Christo spiratis ex¬sistit, et non est ‹spiritus huius mundi›. Unde, si sermonem Patris et Filii receperi¬mus in nostro spiritu et ipsum retinuerimus, quod non potest fieri nisi per ‹fidem, spem et caritatem›, mittetur Spiritus nobis ‹a Patre in nomine Filii›, qui nos «omnia docebit et sug¬geret omnia»; ita quidem ut spiritus noster divi¬num motum Sancti Spiritus adipiscens de fide ad prospectum talem pergat, ut ‹spes viva› in nobis sit adipiscendi regnum vitae, ad quod in eodem Spiritu de caritate in caritatem transformati fe¬liciter perducemur. 119v «Deus spiritus est» (Joh. 4 et II Ad Cor. 3). Et intellegamus per «spiritum» vim quan¬dam absolutam incontractam omnipotentem et aeternam. In essentia igitur virtutis absolutae est vis unitiva, quae est vis virtuificans, quae est Pater, est vis aequalificabilis seu virtuificabi¬lis Filius, et conexionis sive virtuificare, quae est Spiritus Sancti. Primo considerandum, quo modo «Deus spi¬ritus est». Unde, sicut Deus est vis infinita om¬nibus sensibus incognita, ita omnis spiritus est sensibus incognitus, ut dicit Christus ‹nos ne¬scire, unde veniat Spiritus aut quo vadat›. Unde vis illa, quae est viva seu mota, dicitur «spi¬ritus», sicut et ventus dicitur «spiritus», ut Jo¬hannis ⌈7⌉ et ⌈14⌉; de spiritu torrente; et Gene¬sis 1: «Et Spiritus Domini ferebatur» etc. Spiritus igitur, uti reperitur in creaturis, est vis participata. Nam Deus, ut est spiritus, est vis creativa, quia Deus Verbo suo omnia creat et virtutem tribuit in ‹spiritu oris sui verbo Domini› etc. Assimilat huic virtuti virtutem illam, quae ignis dicitur, Dionysius cap. ultimo Angelicae hierarchiae, ubi de hoc. Creat haec virtus omni¬potens omnia. Nota exempla de vitrificatura et loquela etc. Sed creatio est libera. Unde hanc virtutem imparticipabilem modo, quo melius participari potest per creaturas, Deus voluit participare. Unitas autem virtutis non potest in absoluto esse participari; unitas et identitas est, uti est, imparticipabilis. Igitur unitas in pluralitate participatur. Pluralitas autem non potest unitatem parti¬cipare nisi in gradibus distinctis et ad invicem ordinatis. Nam haec est participatio unitatis in pluralitate, scilicet unum meliori ordine, quo hoc fieri potest. Hic ordo enim est similitudo unitatis in plu¬ralitate, ut ait Apostolus: ‹Quaecumque a Deo sunt, ordinata sunt›, etc.