167vb «Tota pulchra es, amica mea, et macula non est in te», Canticorum 4. Quoniam de nativitate virginis gloriosae festa agimus et canimus verba thematis, de pulchritu¬dine nobis sermo erit. Primum quidem occurrit dictum Dionysii, ubi de pulchritudine agit, notandum scilicet quod bonum Graece “kalos” dicitur, pulchrum vero “kallos”, quasi vicina sint bonum et pulchrum. “Kalo” vero Graece “voco” dicitur Latine; vocat enim bonum ad se et allicit, sic et pulchrum. Dicitur etiam pulchrum “formosum” a forma et “speciosum” a specie et “decorum” a decoro sive decet. Id enim quod decet, venustum et pul¬chrum est. Et si attendimus, tunc sensibus spiritualiori¬bus, cum quibus doctrinas venamur, attingimus suo modo pulchrum. Dicimus enim colorem et figuram habere pulchritudinem et similiter vo¬cem, cantilenam et sermonem. Sic visus et au¬ditus pulchritudinem aliqualiter attingunt. Non dicimus odorem pulchrum, nec saporem, nec quae tactui subsunt, quia illi sensus spiritui ratio¬nali non sunt ita vicini; sunt enim pure brutales seu animales. Omnes enim hominis sensus ex unione ad intellectualem spiritum sunt nobilio¬res quam sint in brutis. 168ra Vis enim nobilior sibi unitum nobilitat, sicut lux solaris aerem illumi¬nat. Sed subtiliores sensus habent propinquio¬rem unionem cum intellectu. Unde visus allicitur per pulchram formam et colorem, sic auditus per pulchram harmoniam. Et hoc in homine ve¬rum, quia ratio, quae in proportionibus delecta¬tur, in illis sensibus propinquius relucet. Et ideo bene ordinata et proportionata, hoc est ubi in pluralitate relucet unitas proportionis seu har¬moniae, sunt grata. Rationem autem pulchri consistere in qua¬dam consonantia diversorum idem Dionysius dicit. Tractat autem ipse, quo modo ‹sunt quae¬dam divinae processiones in creaturas, quibus perficiuntur in divinam assimilationem, cum procedant processione formali, sicut a calido primo alia calida. Prima autem processio, quae est in mente, est secundum apprehensionem veri. Deinde illud verum excandescit et accipitur in ratione boni, et sic demum movetur desideri¬um ad ipsum. Oportet enim motum desiderii duplicem apprehensionem antecedere: unam quae est intellectus speculativi, quae est ipsius veri absolute; alteram autem quae est intellectus practici per extensionem veri in ratione boni. Tunc primo oritur motus desiderii ad bonum.› Et ponit Albertus super Dionysio, cuius haec sunt verba, exemplum quod ‹sicut ars me¬dicinae non consequitur effectum operando, nisi adiuvetur virtute naturae, sic et desiderium non movetur, nisi dirigatur per apprehensionem veri. Apprehensioni veri correspondet processio lumi¬nis; apprehensioni veri in ratione boni respondet processio pulchri; motui desiderii respondet processio diligibilis›, prout Dionysius per or¬dinem de illis tractat. Et quia Tulius in primo Officiorum diffinit pulchrum ut honestum, scilicet ‹quod sua vi nos trahit et sua dignitate nos allicit›, ideo conside¬randum ‹quod pulchrum in ratione sua tria con¬cludit, scilicet splendorem formae sive substan¬tialis sive accidentalis super partes materiae proportionatas et terminatas, sicut corpus dicitur pulchrum ex resplendentia coloris super mem¬bra proportionata; secundum, quod trahit ad se desiderium, et hoc habet inquantum est bonum et finis; tertium, quod congregat omnia, et hoc dicitur ex parte formae, cuius res168rbplendentia facit pulchrum. Sed pulchritudo per se est, quae per suam essentiam est causa pulchritudinis omnem pulchritudinem faciens.› ‹Pulchrum igitur et honestum in ratione sub¬iecti idem sunt. Differunt autem ratione, quia ratio pulchri in universali consistit in resplen¬dentia formae super partes materiae proportio¬natas vel super diversas materias vel actiones. Honesti ratio consistit in hoc quod trahit ad se desiderium.› Pulchritudo et pulchrum in Deo idem sunt secundum Dionysium. ‹Nam pul¬chritudo in Deo est prima et summa, a qua ema¬nat natura pulchritudinis in omnibus pulchris, quae est forma pulchrorum;› facit enim omnia pulchra sicut albedo alba. ‹Essentia Dei, quae Deus, secundum Albertum est summa pul¬chritudo et prima.› In omni pulchro sunt consonantia sive pro¬portio et claritas. Consonantia ut subiectum, cla¬ritas ut essentia. ‹Virtus in se habet claritatem, per quam est pulchra, etiam si a nullo cognosca¬tur; aptitudinem tamen habet, ut cum claritate in notitiam veniat. Sic honestum Tullius aiebat pulchrum.› Pulchrum ratione subiecti cum bono commu¬nicat; ideo omnia pulchritudinem exoptant. ‹De ratione boni est, quod sit finis desiderii, movens ipsum ad se. Ideo diffinitur a philosopho: Bo¬num est quod omnia appetunt. Honestum addit supra bonum, quod sua vi et dignitate nos tra¬hat. Pulchrum ulterius superaddit resplendenti¬am et claritatem quandam super quaedam pro¬portionata.› Unde pulchritudini inquantum finis et bonum convenit ad se vocare, inquantum forma con¬venit sibi congregare; formae enim proprie con¬venit congregare, quia multiplices potentias ma¬teriae unit et concludit in uno. Inquantum finis, vocat ad se. ‹Pulchritudo, quae tantum ab una forma de¬pendet, est perfectioris pulchritudinis quam id, cuius pulchritudo conficitur a pluribus formis. Nam quanto aliquid a paucioribus receperit per¬fectionem suam, tanto nobilius est.› Tractat deinde Dionysius quo modo pul¬chrum, quod cum bono convertitur, est causa omnium motuum spirituum, scilicet qui moven¬tur desiderio. Desiderium igitur proprie est spi¬ritus. Quando angelo ostenditur boni pulchritu¬do, avide illam revelare nititur et quantocius ad fruendum illa reverti, ut sic circulus concludatur. Ostensio fit in centro, descensio revelationis est motus per rectam lineam ad extrema, via provi¬dentiae scilicet, deinde reditio est quasi motus obliquus, 168va ut in bonitatis pulchritudine circulus concludatur. Sicut cui thesaurus ostenditur, lae¬titiam communicat amico quamcito potest, et tunc revertitur ad numerandum seu fruendum thesauro, sic angeli circulariter recte et reflexe moventur et animae, quae similiter tot motibus moventur. Quando sol irradiat visum, ut eo mediante videat colores, tunc si visus vult intueri lucem solis, se retrahit ab omnibus coloratis. Sic anima ex lumine intellectus agentis videt particularia, et quando vult in ipsum lumen intueri, retrahit se a particularibus et revertitur sic ad lumen primum. Iste est motus circularis secundum Albertum. Nam visus est ut intellectus, lux solis ut lumen intellectus agentis, intelligibilia ut colores. Sic est motus a pulchritudine primi, et rever¬titur in ipsum. Nam virtute luminis divini in in¬tellectu agente micantis omnia facit intellectus agens. Quando igitur intellectus possibilis rece¬pit lumen intellectus agentis et revertitur de par¬ticularibus ad se intuendo, tunc ex eo recepit et quod sibi esse praestitit actu reflectit in primum secundum intellectum. Omnium sensibilium motus ex pulchro in pulchrum est. Sic omnium progressionum, sta¬tionum, vitarum, sensuum, animae, naturae, par¬vitatum, magnitudinum, proportionum, mixtio¬num, proprietatum et omnium. ‹Nam quidquid est ex pulchro et bono, et in pulchro et bono est, et ad pulchrum bonumque convertitur. Et omnia quaecumque sunt et fiunt, ob bonum pulchrumque fiunt et sunt, ipsumque aspiciunt omnia et ab ipso moventur et continentur, et ipsius gratia et per ipsum et in ipso est principi¬um omne, a quo exempla ducuntur.› Et concludit dicens: ‹Et ut breviter perstrin¬gam, omnia quae sunt, pulchro et bono sunt, et quae non sunt, omnia supersubstantialiter in pulchro sunt et bono, estque ipsum initium om¬nium et finis.› Et infra: ‹Omnibus igitur est pul¬chrum et bonum desiderabile et amabile ac di¬ligibile, et per ipsum atque ipsius gratia et infe¬riora conversionis ratione praestantiora amant, et paria socialiter aequalia diligunt, et praestan¬tiora minoribus providendo amore iunguntur, et ipsa se amant singula suae ratione constantiae vel continentiae, et omnia quaecumque faciunt et volunt, pulchri 168vb et boni desiderio et faciunt et volunt.› Concludit autem sic: ‹Confidenter id quoque verissima ratione dicemus, quod ipse quoque auctor omnium pro bonitatis magnitudine om¬nia amat, omnia facit, omnia perficit, omnia continet, convertitque omnia.› Habunde multi¬plicatis terminis magnus ille Ariopagita nos docet idem esse bonum, quod omnia appetunt, et absolute pulchrum quod et pulchritudo. Ponit autem bonitatis absolutae proprietates, quas in sole exemplificat, et deinde de luce sensibili se ad lucem convertit intelligibilem, quo modo lux illa ad instar solis in sensibili natura operatur in spiritibus intellectualibus. Omnia certe, quae de pulchro scribit, pulchra sunt. Attendamus nos quo modo ultimum gradum relucentiae pulchri in spiritualioribus sensibus, scilicet visu et auditu attingimus, ut moveatur intellectualis spiritus admiratione et excitetur eius potentia, ut procedat in actum currendi ad pulchrum intellectualiter, quod sensu modicissi¬me attigit, sicut qui acie linguae tetigit dulce praegustando movetur, ut ex illo reficiatur. Om¬nia enim bonum, quod est et pulchrum, appe¬tunt et ad ipsum se convertunt, quaelibet res iuxta suam naturam, aut essentialiter aut vitaliter aut intellectualiter. Natura autem intellectualis quia ipsa boni et pulchri naturam intellectualiter participat, quia haec est forma sua, non potest nisi sub fluxu illius pasci et vivere. In bono igitur et pulchro, quod intellectualiter intuetur et degustat, est vita eius. Experimur autem in omnibus ratione vigen¬tibus iudicium pulchri esse. Dicunt enim hanc figuram circularem pulchram, illam rosam pul¬chram, hoc lignum pulchrum, hanc cantilenam pulchram. Unde nisi iudex, qui est intellectus, in se haberet speciem pulchritudinis omnem sensi¬bilem pulchritudinem complicantem, non posset iudicium facere inter pulchra, dicendo hoc esse pulchrum, hoc pulchrius. Quare intellectus est quaedam universalis pulchritudo seu species specierum, cum species sint contractae pulchri¬tudines, et quasi ignis est in se complicans om¬nium calidorum formam et speciem, sic intellec¬tus est vis 169ra complicativa omnium specierum in¬telligibilium. Intellectualis enim natura, quae est prima pul¬chri irradiatio, in eo quod est Dei imago, qui est ipsa pulchritudo antecedenter, in se complicat omnes naturales pulchritudines, quae per species in universo explicantur. Pulchritudo absoluta, quae Deus est, se ip¬sam intuetur et in sui ipsius amorem inardescit. Nam fons omnium pulchrorum, quem merito omnia pulchra patrem suum appellant, quo mo¬do esset summa pulchritudo, si se ipsam pul¬chram ignoraret. Intelligentia enim pulchrior est sensu. Non potest igitur infinita pulchritudo se ipsam ignorare. Si igitur pulchritudo se ipsam intuetur seu intelligit, non potest ex hoc nisi amor sequi infinitus. Ecce trinitatem in unitate essentiae pulchritudinis, ubi fons pulchritudinis generat intellectum pulchritudinis, ex quibus amor. Oculus iste noster non videt se nisi reflexe a speculo, sed spiritus non videt alia, nisi prius se videat, per se enim alia, sicut visus, qui est in oculo, si foret intellectus, videret se primo et alia in se. Intellectualis enim natura scit se intellec¬tualem, alias non esset intellectualis, et hoc scire est se ipsam videre; et deinde in se videt alia intellectualiter sicut sensus sensibilia in se attin¬git sensibiliter. Pulchritudo igitur viva vita divina et aeterna, quae est ipsa vita, quae Deus est, voluit gloriam suam, quae est forma pulchritudinis, ostendere, et hoc ideo, quia pulchritudo est bonitas, bonum vero est sui ipsius diffusivum. Sic pulchritudo vocans ad se nihil, ut ostenderet gloriam et par¬ticiparet bonitatem et pulchritudinem, omnia creavit. Pulchritudo ad se trahit. Omne igitur de nihilo attractum per pulchritudinem inquantum de nihilo accedit ad pulchritudinem, in tanto de nihilo ad esse accedit. Unde non est quicquam expers pulchritudinis sicut nec bonitatis. Forma igitur, quae dat esse, non est nisi par¬ticipatio pulchritudinis. Igitur secundum assimi¬lationem pulchritudinis sunt gradus entium. Per accidentalem pulchritudinem, ad quam per sen¬sum pervenimus, quae est in operimento et ex¬terioribus figuris, pervenimus ad pulchritudinem formae substantialis. Omnia, quae sunt, sunt opera pulchritudinis absolutae, quae 169rb sunt ad eius similitudinem formata. Et haec formatio est attractio. Dicunt prophetae quo modo sedebant Israeli¬tae in pulchritudine pacis. Alibi de pulchritudine iustitiae legitur. Dicit David pulchritudinem agri esse apud Deum et quod ‹confessio et pulchritu¬do sit in conspectu eius›. Ex hiis trahere possu¬mus quo modo in regno pulchritudinis sunt om¬nia pulchra, quae sunt et esse possunt, pulchritu¬do omnis esse omnium quae sunt, omnis vitae omnium viventium et omnis intelligentiae. Sicut enim in unitate est omnis numerus complicite et in numero omnis proportio et mediatio, in pro¬portione omnis harmonia et ordo et concordantia et ideo omnis pulchritudo, quae in ordine et pro¬portione atque concordantia relucet. Unde cum dicimus Deum unum, hoc unum est ipsa supersubstantialis unitas, quae et pulchritudo in se omnia pulchra compli¬cans. Dicimus quod ‹Deus sit lux, in quo non sunt tenebrae ullae›. Lux igitur illa non est ali¬ud quam unitas, et si esset simplex nomen, quod lucem quae unitas significaret, Deo con¬veniret. In hoc nomine complicaretur omnis pulchritudo, scilicet id quod materiale est in pulchritudine, puta proportio, et formale, puta resplendentia; primum quia unitas, secundum quia lux. Virtutes caelorum quid sunt nisi pulchritu¬dines in regno Dei? Virtus intantum magna in¬quantum pulchra. Foeda non sunt de regno pulchritudinis. Deformitates animarum non sunt nisi foeditates suam pulchritudinem deforman¬tes, quae non sunt ex pulchritudine, quoniam ex prima pulchritudine non nisi pulchra et bona emanare possunt. Deformitas ex recipientibus, decor a datore formae. Si intuetur oculus ad regnum pulchritudinis, videt omnium pulchrorum pulchritudinem, ita quod unius pulchritudo pulchritudinem alterius non occupat, quoniam pulchritudo non est quanta nec parva nec magna, sed parva et ma¬gna sunt pulchra per pulchritudinem. Si videtur pulchritudo regni aut hierarchiae ecclesiae mili¬tantis in regno caelorum, ibi videtur in sua pu¬ritate supra omnem contractionem loci vel temporis. Pulchritudo veritatis rerum, locorum, situum et omnium in regno pulchritudinis non 169va est nisi spiritualis et aeterna. Pulchritudo inno¬centiae, puritatis, adolescentiae, virilitatis, castita¬tis, fortitudinis et ita de singulis non sunt con¬fusae provinciae sed pulchrae et ordinatae in regno caelorum. Mansiones multae in regno sunt pulchrae vir¬tutes, in quibus collocantur pulchritudines spiri¬tuum virtuosorum, quisque in regione sibi ex conformitate virtutis convenienti. Duodecim enim tribus Israel scilicet Deum videntium in regno Ierusalem scilicet visionis pacis in regno uno di¬visas secundum tribus habent sedes et ibi pa¬scuntur pulchritudine secundum virtutis pulchri¬tudinem. Intellectualis spiritus in hoc mundo pulchro, qui cosmos propterea dicitur, venatur pulchri¬tudines virtutum, quibus suam naturalem pul¬chritudinem adornat. Amor est pulchritudinis finis. Pulchritudo vult amari. Deus est ipsa pul¬chritudo, quia vult amari. Sed pulchritudo de se amabilis caritas est, et ideo sine caritate nullus videbit absolutam pulchritudinem. Studium igitur nostrum esse debet, ut de pul¬chritudine sensibilium ascendamus ad pulchritu¬dinem spiritus nostri, quae ambit omnes sensi¬biles pulchritudines, et de nostra pulchritudine admiremur pulchritudinis fontem, cuius haec nostra pulchritudo similitudinem gestat, et lin¬quamus omnia foeda, quae sunt peccata – illa enim spiritus noster testatur foeda, quod testi¬monium conscientia dicitur –, et aspiremus cum nostra pulchritudine amore continuo conformari pulchritudini fontali. Nam viva intellectualis pul¬chritudo intuendo seu intelligendo absolutam pulchritudinem ad ipsam fertur desiderio indi¬cibili, et quantum fervet desiderium, tantum ac¬cedit propinquius, et plus atque plus assimilatur exemplari. Desiderium enim sive amor immutat continue amantem ad conformitatem amati. Et venit iste ascensus attractione pulchritudinis seu gloriae Dei; nam non est gloria nisi in regia pul¬chritudine. Esse in gloria est esse in visione pul¬chritudinis et illi uniri amore. Et haec sic nunc de pulchritudine dicta sint. Est autem thema nostrum «Tota pulchra» etc. explanandum 169vb de anima, quae in omnibus po¬tentiis suis et in sua totalitate et complemento perfectionis venit de valle miseriae absque ma¬cula, quam sponsus, qui est pulchritudo abso¬luta, recipit pulcherrimo vocabulo, scilicet ipsam amicam vocando. Nam anima, quae intantum diligit pulchritudinem, ut se totam det pulchritu¬dini, ita ut nihil maculae reperiatur in ipsa, talis ut amica venit in pulchritudinis amplexum. Pos¬sunt igitur quinque illa verba late explanari quasi verba regis pulchritudinis, qui non vult nisi to¬tam animam et per omnia pulchram, in omni esse suo et amore languidam ut electissimam so¬lum sui ipsius amicam. Deinde applicantur verba ad gloriosam vir¬ginem Mariam utique super omnes totaliter et perfectissime pulchram omni modo pulchritudi¬nis, quae ab ortu sui esse se sponsam dedit pul¬chritudini absolutae, quae ut amica super omnes ad summam pulchritudinem attracta est. Quae cum in se habeat omnium virtutum pulchritudi¬nem, propinquius ad solium regis pulchritudinis accessit quam omnes filiae Ierusalem, quae in sortium distributione in circuitu Ierusalem sedes tenent, uti mater veri Salomonis regis scilicet pulchritudinis aeternae pacis. Quam devotionis motibus accedamus, ut nostrae infirmitatis con¬scia pro nobis oret filium Iesum semper bene¬dictum.