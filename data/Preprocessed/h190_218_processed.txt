37va «Nunc dimittis» etc. Non contentamur attingere auditu aut tactu aut gustu aut odoratu rem, sed desideramus videre, quasi videre sit forma et perfectio sensuum. Unde quies est in videre. Et quia audimus multa de lumine, vellemus videre lumen et non possumus aliquid videre sine lumine. Unde lumen non videmus nisi lumine quia nihil sine lumine vide¬mus, sed lumen est medium ad seipsum. Ideo nisi revelet se, non videtur. Et sicut in lumine stel¬larum videmus stellas et in lumine lunae lunam sic in lumine solis solem. In lumine stellarum bene videmus stellas sed alia obscure, in lumine lunae bene lunam sed alia imperfecte, in lumine solis optime omnia, sed excellit oculos sol ipse. De lumine igitur animae rationalis, scilicet sapientia aeterna, in respectu ad intellectum, qui est oculus animae, concipito sicut de lumine so¬lis in respectu ad oculum corporis.