31rb lin.35 «Respice, Domine, in testamentum tuum» et «animas pauperum ne derelinquas in finem». Est introitus missae dominicae. Attende, quia in grad<u>ali habetur idem; sed dicit: «ne obliviscaris in finem». Ex quo nota, quod derelinquere est oblivisci et esse in memoria est vivere, quia ‹in memoria aeterna erant iusti›. Semper vivere est esse in memoria Dei. Fatui, qui sibi quaerunt post mortem longas in hoc saeculo memorias, ut qui vivere neque¬unt in se, in aliis tamen vivant. Habent quen¬dam motum naturae, quod memoria sit quod¬dam vivere. Sed Christianus quaerit vivere in memoria immortali. Et hoc esse 31va nequit nisi in caritate absoluta, quae Deus est. «Deus» enim «caritas est». Et in memoria illius manere est in Deo manere. Sed nemo potest manere in caritate, nisi qui amat; si vis amari, ama! Ob hoc caritas habet legem illam, ut habet evangelium dominicae. Nam solum amans vivit in amato etc. Orat ecclesia, ut Deus respiciat in testamen¬tum suum. Epistula Pauli Ad Galatas aperit, quale est illud testamentum: «Abrahae dictae sunt repromissiones» etc. Hoc autem dico testa¬mentum confirmatum etc. Et Virgo gloriosa: «Recordatus est misericor¬diae suae sicut locutus est» etc. Et in «Benedic¬tus»: «Memorari testamenti sui sancti. Ius iuran¬dum» etc. Item evangelium addit id, quod ad testamen¬tum additum est in lege. Nam etsi repromissio testamentaria sit, sine qua non est salus, tamen ad nos attinet, ut digni efficiamur illa repromissione et id, quod facere debemus, est diligere. In repromissione iustifi¬camur ex fide, sed «fides sine operibus mortua est». Hinc, ut vivamus, iubet lex fidem caritate formari. Deus quasi incognitus non posset diligi, nisi fides praecederet. Incomprehensibilis intel¬lectu fide sola attingitur et secundum fidem ca¬ritate amplectitur. Ecce, quo modo Lucae X, ubi evangelium inseritur, clare habetur non nisi revelatione Filii Patrem sciri posse. Unde Deus absconditus ab oculis omnium sapient<i>um revelatur parvulis per Christum, propter quod Christus ait: «Con¬fiteor tibi» etc. Et nota, quo modo «spiritu exsultavit», quan¬do haec dixit. Impossibile est igitur, quod lex dilectionis Dei adimpleri possit per eum, qui non recipit Filium et eius revelationem et evangelium etc.