SERMO X Beati mundo corde 33r «Beati mundo corde, quoniam ipsi Deum videbunt» Matthaei 5. Hodie, dilectissimi, omnium sanctorum festa peragentes omnibus viribus omnium virtutum laudes extollere et eorum beatitudinem magni¬ficare studeamus! Haec enim «est gloria omnibus sanctis eius» (Psalmo paenultimo). Accumulate laudemus per sanctos eum, ‹qui mirabilia› in suis sanctis praesertim ‹operatur›. Ut autem eo devotiores extollentur laudum praeconia, adiutorium deposcamus dicentes: «Ave, Maria» etc. «Beati mundo corde» etc. Tria dicturus per ordinem: primo de beatitudinibus sanctorum; secundo cordis purgationem subiungemus, et ibi de purgandis animabus iuxta crastinum occurrens festum succincte aliqua enarrabimus; tertio de beatifica mundati cordis visione in gloria concludemus. PARS PRIMA De octo beatitudinibus De primo sciendum, quod «licet “liberum arbitrium sub Deo sit potentissimum”, ‘potest tamen per se in peccatum corruere, sed nulla¬tenus resurgere sine adiutorio divinae gratiae’, quae dicitur gratum faciens»; ‹quae licet infun¬datur gratuite, non tamen adulto absque con¬sensu›. Sic «Dei dono expellitur culpa, non a libero arbitrio, non tamen sine libero arbitrio». ‹Per gratiam tamen gratis datam revocatur a malo et excitatur ad bonum›. De hoc alibi. Sed ‹gratia alio modo ad habitus virtutum comparatur: tunc aliquando ramificatur in habitus virtutum, aliquando in habitus dono¬rum, aliquando in habitus beatitudinum. De habitibus virtutum hoc tenendum, quod licet una sit gratia gratificans, tamen septem sunt virtutes gratuitae, tres theologicae: fides, spes, caritas, quattuor cardinales: prudentia, temperantia, fortitudo, iustitia›. De hoc etiam alibi. Secundo ramificatur in donis, quae ‹specia¬liter et appropriate septem sunt; quae nominat et enumerat Isaias loquens de flore, qui pro¬cessit “de radice Jesse”, id est Christo, dicens, quod “super eum requiescit spiritus Domini”, scilicet “sapientiae, intellectus, consilii, forti¬tudinis, scientiae et pietatis, et replebit eum spiritus timoris Domini”›. De hoc etiam alibi. Tertia ramificatio in habitus beatitudinum: «Haec tenenda sunt, quod septem sunt beatitu¬dines, quas Salvator enumerat in sermone de monte» in hodierno evangelio, «scilicet pau¬pertas spiritus, mititas, luctus, esuries iustitiae, misericordia, munditia cordis et pax. Has beatitudines duodecim fructus spiritus et quinque spirituales sensus consequuntur, qui non dicunt novos habitus, sed status delecta¬tionum et spiritualium usus speculationum, quibus replentur et consolantur spiritus iusto¬rum virorum». «Ratio beatitudinum haec est, quia cum re¬parativum principium sit perfectissimum, re¬parat dono gratuito. Ideo gratiae ipsius donum ramificatur usque ad habitus perfectionum. Qui cum fini approximent, recto vocabulo beatitu¬dines nuncupantur, quarum ex ordine perfec¬tionis sufficientia colligitur. Ad integritatem perfectionis requiritur perfectus recessus a malo et perfectus processus in bono et perfec¬tus status in optimo. Malum autem aut procedit ex tumore super¬biae aut ex rancore malitiae aut languore con¬cupiscentiae». Contra primum «paupertas spiri¬tus elongans a tumore», contra secundum «mititas elongans a rancore», contra tertium «luctus elongans a malo libidinis et languoris ⌈concupiscibilis⌉». Et «quia perfectus processus in bono atten¬ditur iuxta divinam imitationem, quae via est misericordia et veritas, quia “universae viae Domini” etc., hinc est zelus iustitiae sive esuries et affectus misericordiae. Quoniam autem status in optimo est vel per limpidam cognitionem vel tranquillam affec¬tionem, hinc sunt duae ultimae beatitudines, scilicet munditia cordis ad Deum videndum et pax mentis ad perfecte fruendum». ‹Etiam, si modi perfectionum attendantur, septem debent esse beatitudines› sive modi beatitudinum. ‹Nam aut est perfectio religionis aut praelationis aut ⌈aeternae⌉ sanctitudinis. Ad primam requiruntur abdicatio boni privati, acceptatio boni fraterni et appetitio boni aeterni›, cui tres primae beatitudines serviunt. ‹Ad perfectionem praelationis requiruntur zelus iustitiae et affectus misericordiae. “Miseri¬cordia” enim “et veritas custodiunt regem”. Ad perfectionem ⌈aeternae⌉ sanctitudinis re¬quiruntur puritas conscientiae et tranquillitas totius animae›. ‹Septem dona Spiritus disponunt ad beatitu¬dinem: timor ad paupertatem et humilitatem, quae est fundamentum omnis perfectionis, pietas ad mititatem, scientia ad luctum, forti¬tudo ad esuriem iustitiae, consilium ad miseri¬cordiam disponit, intellectus ad munditiam cordis, sapientia ad pacem, quia iungit nos summo vero et bono, in quo est finis et tran¬quillitas totius nostri rationalis appetitus›. Ad evangelium etc. «Beati pauperes spiritu, quoniam ipso¬rum est regnum caelorum». «Paupertas spiritus sumitur pro abstinentia ab amore mundi, scilicet carnalium voluptatum, divitiarum et propriae excellentiae. Haec tria complectitur amor mundi». De carnali voluptate dixi in die sanctae Mariae Magdalenae. De divitiis spernendis dixi in nativitate Virginis gloriosae. ‹Quidam spernunt propriam voluntatem et omnem proprietatem bonorum, ut liberius divinae contemplationi vacent. Ita fuerunt apostoli et esse deberent eremitae, mendican¬tes religiosi etc. Secundo etiam dicuntur pauperes, qui licet bona terrena possideant, tamen divino cultui applicant› iuxta regulam nuper datam etc. De humilitate dixi saepe, quia ‹“humilis est quasi humi acclinis” secundum Isidorum X Etymologiarum, id est imis inhaerens. Et si contingit a principio extrinseco talis deiectio, tunc est poena; si ab intrinseco, tunc est virtus›. Et est duplex: una interna est, mentis, alia externa, scilicet corporis, quae consistit in verbis, factis, gestis, habitu. Et haec [de] per se non est virtus vel actus virtutis, nisi proce¬dant ab interiore humiliatione. Dicitur etiam ⌈Proverbiorum⌉ 19: «Est, qui nequiter humi¬liat se, et interiora eius plena sunt dolo». Sic eodem modo de exaltatione est cen¬sendum. Vera humilitas refrenat inordinatum appeti¬tum circa intrinsecam excellentiam sic, quod homo non se meliorem vel aliter, quam est, appretiet[ur]. «Talium est regnum caelorum», quia victores et triumphatores concupiscentia¬rum mundi etc. 33v «Beati mites, quoniam ipsi possidebunt terram». Illi mites et mansueti in contumeliis et patientes in tribulationibus possidentes ter¬ram suae sensitivae potentiae beati et sancti sunt in patria hanc terram glorificatam aeter¬naliter possidentes. ‹Mansuetudo habet pacem cum proximo, quia frangit iram per mollitiem rationis. Proverbiorum 15: “Responsio mollis frangit iram”. Deus libenter mites exaudit. Judith 9: “Humilium et mansuetorum semper tibi pla¬cuit deprecatio”. Et Deus in anima mitis libenter pausat. Est mansuetudo culcitra mollis in lecto ⌈floridae⌉ conscientiae. Est mitis Deo familiaris sicut Moyses, qui “loquebatur facie ad faciem”, et “mitissimus” (Num. ⌈22⌉). Ideo habent “in terra viventium” heredita¬tem, quia Deus eos hic possidet, ipsi eum ibi. Secundum Augustinum ‘nullus Deum possi¬debit, nisi ipse eum hic possederit’. Mites possident corda sua et dominantur sibi ipsis, quod non faciunt iracundi. Ideo, etc. Proverbiorum ⌈26⌉: “⌈Melius⌉ est, qui domi¬natur animo suo, expugnatore urbium”. Mites bene sciunt possidere bona spiritualia et temporalia, et non effundunt ut iracundi. Mansuetudo inest hominibus a natura secun¬dum Philosophum et crudelitas leoni. Igitur bestialis est crudelis. Physiognomia humana ex blanda facie, molli carne, parvo ore etc. mititatem naturae indicat. Sed ira ex homine facit bestiam, et incendit et immutat; et tunc comparatur ‘iumentis, et similis factus est illis’. Tria habere debet rectus homo: cordis mansuetudinem, oris veritatem et in opere iustitiam›. Sicut mititas patiens est, ita ‹ira appetit vindictam etc. Comparatur igni, qui ligneam domum ac¬cendit et arida ligna absque gratia etc. Comparatur ollae bullienti, quae emittit aquam. Sic iracundus ebulliendo emittit stulti¬tiam. Et similis apro, qui ex furore impingit in gladium. Gregorius in Pastorali: “Mentem impellit furor, quo non trahit desiderium, et agit incommoda velut nesciens. Unde postea dolet sciens”. Item est similis arrepticio, qui tempore passionis se in ignem vel aquam praecipitat. Item est similis calculo ignem emittenti, qui cum tangitur, emittit ignem. Sic multi videntur patientes, nisi tangantur. Est similis vacuo vasi collocato ad ignem› etc. ‹Damna irae: Excaecat rationis oculum. Jacobi 1: “Ira viri iustitiam non operatur”. Secundum Senecam ‘duo impediunt consi¬lium: festinantia et ira’. Pronum facit ad omne malum. Proverbiorum ⌈19⌉: ‘Qui ad iracundiam facilis est, erit ad peccandum pronior’. Etc. Aufert homini se ipsum et omnem misericor¬diam et compassionem; generat litem, homi¬cidia, guerram, incendium et rapinam›. Quantae patientiae fuerint antiqui vide in Breviloquio, parte 4: ‹De patientia Iulii et Augusti. De eo, qui dixit: O, tyranne! Dixit: Si essem, non diceres. De Vespasiano, cui quidam dixit vulpem pilum mutare posse, non animum, ipsum neutrum. Dixit: Huiusmodi hominibus risum debemus, ⌈non⌉ correctionem, et criminosis poenam. Et de Antigono rege, qui cum audisset ali¬quos de rege male loquentes, per medium pallae movit pallam dicens aliena voce: Disce¬dite hinc, ne rex audiat! Aristippus philosophus maledicenti dixit: Ut tu linguae, ego aurium dominus. Similiter Antitanes maledicenti non respon¬dit dicens: Aures duae robustiores esse debent una lingua. Xenophon maledicenti: Tu maledicere didi¬cisti, ego teste conscientia tua dicta contem¬nere. Diogenes, cum sibi diceretur, quod vitupere¬tur: Meliorem, inquit, indicat lingua mala, quem carpit. Socrates Alcipiadi dixit <se> mulierem ver¬bosam ideo domi sustinere, ut addisceret per eam aliorum iniuriam facilius ⌈ferri⌉›; ‹et cum colaphis caederetur, non aliud dixit quam ‘molestum esse, quod homines nescirent, quando cum galea vel sine domum exire deberent’. Diogeni Lentulus in faciem spuebat; cui ille: ‘Omnibus affirmabo Lentulum os habere’ etc. Observabant antiqui, ne iudicarent iracundi, ne forte modum excederent›. 34r «Beati lugentes, quoniam ipsi consola¬buntur». Quia tristitia sanctorum versa est in gau¬dium, haec beatitudo fletus vocatur. ‹Est autem fletus compunctionis, com¬passionis et devotionis. De primo: “Exitus aquarum deduxerunt oculi mei”, et est collyrium mundificativum. Secundus fletus est unguentum lenificativum; et tunc tria requiruntur, scilicet ignis, unguen¬tum et confricatio manuum: ignis scilicet dilectionis, unguentum compassionis et manus subventionis in operibus misericordiae. Job ⌈3⌉: “Flebam quondam super eo, qui afflictus erat, et compatiebatur anima mea pauperi”. Tertius fletus est sicut balneum delicativum, anima in lacrimis devotionis natat ut piscis in aqua. Proverbiorum ⌈18⌉: ‘Cor, quod novit amaritudines’ etc. Sex sunt fletus incitamenta, sex impedimenta, sex emolumenta. Incitamenta: Recognitio propriae culpae, incolatus praesentis vitae, timor gehennae, recordatio passionis dominicae, compassio humanae miseriae, desiderium caelestis patriae›. De fletu Petri et Mariae Magdalenae ob com¬missam culpam, et non praecise, quia timebant perdere gloriam, sed propter offensam in infinitum Deum. Vide supra in Sermone Raymundi etc. ‹Impedimenta fletus sunt: superbia – mons aridus –, avaritia sive terrenorum affectio – Genesis 4: Cain, id est possessio, interfecit Abel, id est luctum –, cordis duritia, nimia occupatio, ignorantiae excaecatio, peccati mag¬nitudo. Sicut nimium frigus gelat aquam, ita peccati magnitudo gelat lacrimas. Amor natu¬rae calidae est secundum Gregorium. Quare ibi lacrimae verae, ubi amor. Sex sunt lacrimae emolumenta: Spiritum contritum lavat, spiritum devotum levat, spiritum malignum ⌈vetat⌉, terram cordis vegetat, sitim sedat et orando efficaciter im¬petrat. Primum figuratur per mare aeneum, in quo lavabantur intrantes; secundum per diluvium “arcam in sublime” ferens; tertium per mare rubrum, quod Pharaonem submersit; quartum per ‘fontem’ paradisi ‘terram irrigantem’; quintum per aquam ignem exstinguentem, sic fletus sitim concupiscentiae; sextum habet multa exempla in Scriptura›. Vide in De diaeta salutis. «Beati, qui esuriunt et sitiunt iusti¬tiam, quoniam saturabuntur». ‹‘Est iustitia virtus sua cuique tribuens’, Augustinus De libero arbitrio. Est semita recta, et omnis alia via est devium. ‘Deducit eos’, scilicet iustos, ‘in via recta, ut irent in civitatem habitationis’. Et “impii ambulant in circuitu”. Est similis rectae regulae, quae a Domino dirigitur. Proverbiorum 15: ‘Qui sequitur iustitiam, dirigetur a Domino’. Est linea recta, pulchra, sursum tendens. Canticorum ⌈1⌉: ‘Statura tua similis palmae’. Homo ideo est recte elevatus sursum, ut sit iustus. Ecclesiastes ⌈1⌉: “Solummodo hoc in¬veni, quod Deus fecit hominem rectum”. Est iustitia generalis dirigens in omni bono, a qua dicitur sanctus homo; est iustitia iudi¬cialis corrigens et coartans a malo; est moralis vel cardinalis reddens unicuique bonum. Sancti et beati aut in gratia exsistentes coro¬nati sunt serto gratiae, in quo sunt quattuor lapides: prudentiae in fronte ad providendum etiam futura, temperantiae in latere dextro ad faciendum eum sobrium in prosperitate, forti¬tudinis in sinistro contra adversitatem, in occipite iustitiae, sicut episcopus in fine proces¬sionis, rex in fine aciei, nauta in fine navis, sententia iusta in fine causae, corona certaminis in fine victoriae. Et vocatur corona tota ab illo lapide. II Ad Timotheum 4: “Reposita est mihi corona iustitiae”›. ‹Est iustitia sicut arcticus polus, circa quem aliae stellae omnes volvuntur. Et sicut iam stellae elevantur, iam deprimuntur et polus semper manet, ita “iustitia manet in saeculum saeculi”, et homo iustus semper stat in eodem loco non mutando se propter adversitates aut honores. Et sicut Deus in ⌈sua maiestate⌉ per iustitiam “omnia in numero, pondere et mensura” regit, ita in microcosmo iustitia omnia opera pon¬derat et numerat›. «Beati» ergo sunt illi, «qui esuriunt et sitiunt» in hoc mundo ardentissimo amore sempiternae iustitiae, «quia» ibi per eandem iustitiam iuxta eorum amorosam esuriem «saturabuntur». ‖Requiritur sitis semper iusti¬tiae in affectu, ne quis umquam se sufficienter iustum putet.‖ 34v «Beati misericordes, quoniam miseri¬cordiam consequentur». ‹Misericordes enim benedicentur a Deo per gratiae infusionem, placent proximo per iustam conversationem et natant in oleo per internam devotionem, ut figuratur ⌈Genesis⌉ 33: ‘Benedictus filius Aser; ⌈fit⌉ placens fratribus et mitigat caput suum in oleo’. Item misericordia prudenter negotiatur. Nam de malis aliorum melioratur, de sordibus lavatur, de paupertate ditatur, de infirmitate sanatur, de onere alleviatur. Misericordia omnibus compatitur et omnium onera portare nititur. Et quanto plura onera assumit, tanto plus lucratur et velocius currit. Misericordia regi magno mutuat, ut capitale, scilicet gratiam, et damna, scilicet culpam, cum usuris in gloria habere possit. “Prudentes” virgines “acceperunt oleum” compassionis et misericordiae “in vasis suis”. Hanc negotiatio¬nem docuit Christus. Matthaei ⌈20⌉: ‘Vade, et vende omnia, quae habes, et da pauperibus!’› O, qualis est ista mercantia! ‹Recipit pro aquae potu torrentes voluptatis. Augustinus: ‘Praebe tectum et aufer caelum!’ Et valde remunerantur duae virtutes, quae ditissimae sunt in iudicio: caritas et miseri¬cordia. Caritas aliena bona facit sua. “Particeps sum ego omnium timentium” etc. Misericordia aliena mala facit sua. II Ad Corinthios 1: “Sicut socii estis passionum, ita et consolationum”. Paenitentia immolat corpus, misericordia immolat animam. Est rivus effluens bona et mala comportans. Ad Corinthios ⌈12⌉: “Quis infirmatur, et ego non” etc.? Misericordia est iudex super iustitiam. Ad misericordiam appellamus a iustitia, quia “mise¬rationes eius super omnia opera eius”. Vis, ut tibi misericors sit iudex, sis et tu misericors, quia non dimittetur, nisi dimiseris! Matthaei 6: “Si dimiseritis hominibus peccata eorum, et Pater vester caelestis peccata vestra dimittet”. Lucae 6: ‘Dimittite, et dimittetur’. Misericordia est ostium caeli; figuratur III Regum 6: Salomon ‘fecit duo ostiola de olivis in ingressu oraculi’ de duplici, scilicet miseri¬cordia corporali et spirituali›. Si vis incitari ad misericordiam, ‹considera omnium eandem esse originem. Matthaei ⌈1⌉: “Omnes vos estis fratres”. Isaiae ⌈18⌉: “Cum videris nudum, cooperi eum; et carnem tuam ne despexeris!” Considera tuam propriam indigentiam et necessitatem. ⌈Proverbiorum 9⌉: “Ex te ipso cognosce, quae sunt proximi tui!” Tertio amorem considera, quem Deus habet ad pauperem. Matthaei 25: ‘Quod uni ex minimis meis feceritis, mihi fecistis’. Et tunc tu filius hominis sedes intra septem aurea candelabra septem operum misericordiae corporalium, scilicet quae sunt: esurientem pascere, sitientem potare, nudum vestire, hospitem colligere, infirmum visitare, vinctum liberare et mortuum sepelire. Et habebis septem stellas septem operum misericordiae spiritualium in manu tua, quae sunt: peccanti dimittere, peccantem corrigere, pro peccante exorare, ignorantem instruere, haesitantem consulere vel confirmare, lugentem consolari et ad omnes afflictiones cordis com¬passionem habere›. Tunc consequeris miseri¬cordiam etc. Quantae misericordiae fuit Serapion, qui se vendidit Saracenis, ut animas eorum lucriface¬ret! Vide in Guallensi, Communiloquii par¬tis 2 cap. 5. «Beati mundo corde, quoniam ipsi Deum videbunt». Duo per haec verba intellegimus: uno modo munditiam purissimam, quae acquiritur per gratiam et meritum in hac ecclesia militanti, alio modo etiam mundantur in ecclesia dor¬mienti, scilicet purgatorio, et de illa secunda parte dicetur secundo loco, ubi de purgatorio; sed qualitercumque mundi Deum in ecclesia triumphanti videbunt. In hac autem vita ‹tria faciunt cordis mun¬ditiam: scilicet lectio Scripturarum, largitio eleemosynarum et effusio lacrimarum. De primo Johannis 15: “Iam vos mundi estis propter sermonem, quem locutus sum vobis”. <Effusio lacrimarum> cor mundum facit. “Lavabo per singulas noctes lectum”, scilicet conscientiae, fletu scilicet meo. Si bene volueris lavare, habeas aquam lacrimarum calidam per devotionem, amaram per contritionem, cine¬ream per mortis recordationem. Et sic habes verum lixivium etc. Tertio mundat eleemosyna. Lucae 11: “Date eleemosynam, et ecce, omnia munda sunt vobis”. Ad sanandum vulnus peccati applica cauterium iustitiae et amplastrum eleemosynae. Tria mundificativa sunt: scopa confessionis, lima correctionis, fornax afflictionis. Cave, ut talis sis, quod ab igne tribulationis mundari queas. Non sis palea, quia (Mat¬thaei 3) ‘comburitur igne inexstinguibili’. Sicut confricatio panni asperi facit et conservat munditiam scyphi, sic tribulatio et carnis maceratio faciunt munditiam animae, dummo¬do lavatio baptismalis fluminis, flaminis aut sanguinis praecedat› etc. De purgatione ignis purgatorii secundo loco dicendum, et tertio de Dei visione. ‖Augustinus in homilia: Sicut mali oculi istam lucem videre non possunt, ita cor im¬mundum Deum non videt etc.‖ 35r «Beati pacifici, quoniam filii Dei voca¬buntur». Beati illi pacifici, qui intrinsecam habent pacem; in quibus intellectus, memoria et voluntas et imaginatio habent pacem et potentiis sensitivis inferioribus in concordantia eandem cum Deo principio [et] influunt, quia inferiores potentiae superioribus parere debent. Tales «filii oboedientiae» mandatorum Dei sunt. Beati etiam pacifici cum proximis pace ex¬trinseca orta ab intrinseca etc. ‹Pax venit de caelo. Johannis ⌈2⌉: “Dixit” Jesus: “Pax vobis!” Item “Gloria in excelsis Deo, et pax” etc. (Luc. 2); <est> etiam locu¬tio[nem] angelica[m]. Item apostoli dicebant: “Pax huic domui” ex instructione Christi: “In quamcumque domum intraveritis, dicite: Pax” etc. (Matth. 10; Luc. 10). Est ⌈exenium⌉ ultimum et optimum Christi, quod suis in fine reliquit dicens: “Pacem meam relinquo vobis” etc. Pax est vestigium Dei. Proverbiorum ⌈10⌉: “Omnes semitae eius paci¬ficae”. Est pax interna in corde. <Ad> Colossenses ⌈4⌉: “Pax Christi exsultet in cordibus <ve¬stris>” etc. Est superna: “Si fieri potest, quan¬tum ex vobis est, pacem cum omnibus haben¬tes”. Est aeterna. Isaiae ⌈33⌉: “Sedebit populus meus in pulchritudine pacis”. Ad pacem faciunt conformitas voluntatis, humilitas et mentis tranquillitas. Ubi mentis tranquillitas, ibi Dei habitatio. “In pace in id ipsum dormiam” etc. “In pace factus est locus eius”›. ‹Est mala pax inquinata cordium divisorum in malo, ut Herodis et Pilati in morte Christi. Psalmus: “Zelavi super iniquos pacem pec¬catorum videns”. Est mala simulata ut Judae. Similes illi sunt, “qui loquuntur pacem cum proximo, mala autem in cordibus eorum”. Est mala pax inordinata, quando maior minori oboedit, sicut Adam oboedivit uxori, cum tamen uxor debuit potius oboedire marito›. Non tamen semper oboediunt, quia semper nituntur a natura in vetitum. Exempla de muliere, quae cecidit in aquam, de alia, quae se laesit in digito, et de alia, quae rum¬pebat dorsum, vide in libello tuo; et de caseo, ut in Gandavo etc. ‹Pax quadruplex bellum sedat: Paenitentia sedat bellum inter carnem et spiritum, et iustitia sedat bellum inter hominem et Deum; inter hominem et angelum incarnatio Christi et inter hominem et proximum sedat patientia. Ideo “rogate, quae ad pacem sunt”›, ‹quoniam pacifici filii Dei vocabuntur›. «Beati, qui persecutionem patiuntur propter iustitiam, quoniam ipsorum est regnum caelorum». ‹Beata est illa persona communis, rex sive praelatus, quae persecutionem patitur propter iustitiam›. ‹Patientia est prudentissima, ⌈serenissima⌉ et nobilissima ad bellandum. Prudentissima ad regendum. In tribus est prudentia: <in> acquirendo, conservando et multiplicando. Solvit debita de hiis, quae nihil videntur valere; solvit culpam per poenam, quam sustinet. Sic de opprobriis et contumeliis solvit et cum alienis se redimit, a Deo gratiam et regnum impetrat. Conservat spiritualia, etiam perdendo cor¬poralia. Haec non facit impatiens›. Exemplum in Job. ‹Multiplicat: Opprobria in aurum mutat et ad modum ursi verberibus impinguatur et ad modum salamandrae igne nutritur›. ‹Patiens strenue bellat: Primo ex animo strenuo, quia plus vult pugnare quam pausare. Gloriosius est militari quam in balneo esse, stare cum rege in campo quam cum uxore in lecto. Paulus Ad Galatas 6: “Ego stigmata” Christi “in corpore meo porto”. Habet secundo in pugnando modum stre¬nuum, quia sine fuga evadit, sine ictu teli recedit, sine repercussione vincit. Ita est strenuus, quod contra hostem non levat festucam de terra. In Psalmo: “Confregit ⌈portas, arcum⌉, scutum, gladium et bellum”. Habet in pugna nobilissimum scutum triangu¬lare: In inferiori angulo est timor supplicii, in dextro amor ⌈praemii⌉, in sinistro passio Christi. Et hoc scutum sustinet omnia tela, praesertim tria, scilicet damna rerum, molestias corporum et contumelias verborum. Et sic secundum Paulum Ad Hebraeos 12: “Per patientiam curramus ad propositum nobis ⌈terminum⌉!”› ‹Tertio patientia regnat nobilissime. Est enim rex pacificus habens regale dominium in omnibus. Nam pacifico serviunt omnia illa, quae aliis sunt nociva, ut sterilitas anni implet sibi cellarium, hostes eum coronant, febres parant ei medicinam, mors aperit sibi carcerem, et “omnia” ei “cooperantur in bonum”. Item patiens ad regale prandium vocatur, trahitur et ei sua vestis rumpitur. Hoc ultimum est efficacissimum signum, quod ex corde de¬sideratur›. Sic Colonienses non solebant in¬vitare etc. ‹Item ad regalia Christi, summi regis, fercula invitatur, quae sunt tribulationes, persecutio¬nes, angustiae etc. Magna est incurialitas respuere regium scyphum ministratum post pocula regis, sic et Christi calicem oblatum respuere. Dulcescunt nostrae passiones, quando per Christi passiones transeunt, sicut vinum capit saporem ex vase caryophyllato› etc. Ergo «beati, qui persecutionem» etc. Et «beati vos eritis» etc. Et si sic per octo ignes examinati fueritis et mundi inventi in corde vestro, Deum videbitis. Aurum enim obryzum optimum, ut sciunt aurifabri, septem habet examina. Et igne patientiae examinatur, sicut «argentum» et aurum «igne examinatum, probatum, purgatum septuplum» etc. PARS SECUNDA De purgatorio ac de suffragiis pro defunctis 36r «Beati mundo corde» etc. ‹Tria sunt genera hominum secundum Augustinum: ‘valde boni’, quorum est caelum, ‘valde mali’, quorum est infernus, et quidam ‘non valde mali’, quorum est purgato¬rium. Summa bonitas non patitur bonum irremu¬neratum, et sic iustitia summa non patitur malum impunitum. Igitur est purgatorium. Et est purgatorium, quia “mundo corde” solum “Deum videbunt”›. Igitur spiritus iustorum in igne purgatorii corporali purgantur, et scoria et cremabile illud consumitur. Et est illa poena maior quacumque mundi et minor infernali ex eo, ‹quia sciunt se non esse in inferno, licet hoc aliquando ob poenarum magnitudinem non advertant, et post sufficientem expurgationem evolant ad caelum›. ‹In peccato tria facimus: Deum offendimus, ecclesiae damna inferimus, imaginem Dei in nobis deformamus›. «Offensa requirit punitionem, damnum satis¬factionem, deformatio expurgationem». ‹Ideo peccato poena hic vel in purgatorio respondere debet punitiva. Et quia ‘contraria contrariis curantur’ et peccatum ex delectatione oritur, igitur per poenam deletur›. Expurgatis enim spiritibus, quia in eis est summa cordis munditia, quae sine caritate non est, elevat absque obstaculo ad principium suum caritas ipsius spiritus, et in fine quiescit et Deum videbit. Sicut peccator peccando tripliciter offendit, ut praedictum est, sic sua «poena debet esse iuste punitiva», digne «satisfactoria» et suffi¬cienter «expurgatoria». Et quia recessus a Deo et adhaesio creaturae est peccare, ita ‹exigit ordo iustitiae, ut inferiori subiciatur, scilicet igni; qui ita sibi ordine iustitiae uniatur ut puniens punibili recte, sicut ordine naturae anima unitur corpori, ut influat vitam›. ‹Temporalis tamen debet esse punitio, ex quo illi spiritus in gratia sunt secundum plus et minus durativa, secundum exigentiam crema¬bilis etc., quidam longius, quidam brevius, quidam acerbius, quidam lenius, secundum quod reatus exigit offensarum›. ‹“Tantum urit dolor, quantum haeserat amor” secundum Augustinum. Tanto difficilius quis purgatur, quanto medullis cordis intimius amor inhaese¬rat mundanorum. Ex eo, quia ibi non est status merendi, non respicitur satisfactio ex parte voluntatis, sed acerbitatis poenarum. Operatur autem gratia in qua sunt, quod a tristitia non possunt absorberi nec in desperationem cadere, nec in blasphemiam volunt nec possunt prosilire. Et in illa purgatione spirituali habet ignis› materialis ‹divina dispositione spiritualem vir¬tutem, vel gratia intrinseca mediante igne ex¬trinseco spiritum purgat et dissimilitudinem tollit omnem›, ut absque mora videat. Dico «absque mora», quia mora est poena, quam post purgationem iustitia non infligit divina etc. Hic introduc de Guidone, qui habuit purga¬torium in domo sua etc., et de illo Mechliniensi latrone etc. Et de exemplo in Dialogo Grego¬rii. «De suffragiis haec tenenda sunt, quod suf¬fragia, quae ecclesia pro mortuis facit, prosunt eis, sicut sunt sacrificia, ieiunia, eleemosynae et aliae orationes et poenae voluntarie assumptae pro eorum culpis celerius expiandis». Non tamen prosunt salvatis, quia non indigent, sed «econverso eorum merita et orationes suffra¬gantur ecclesiae militanti». Nec prosunt dam¬natis, quia illi abscisi sunt a corpore Christi sic, quod ‹vivificans Spiritus› non potest illa membra vegetare. Et exsistentibus in purgatorio «prosunt secundum maius et minus: vel pro diversitate meritorum in mortuis vel pro caritate vivorum, quae magis sollicitatur pro aliquibus quam pro aliis, et hoc vel ad poenarum mitigationem vel celeriorem liberationem secundum supernam dispositionem». Sicut enim severitas iustitiae facit eos in purgatorio esse, ita suavitas misericordiae per¬mittit relevari eorum poenas suffragiis, «maxi¬me quia ipsi in miseria constituti suis meritis se iuvare nequeunt». «Permittit», dico, «Dei misericordia per suf¬fragia relevari», dummodo satisfiat divinae iustitiae et Deo honor tribuatur. «Honor autem divinus exigit sibi persolvi per satisfactoria et poenalia opera – quae sunt tres partes satisfactionis: ieiunium, oratio, eleemosyna – et altaris sacrificium, in quo maxime redditur honor debitus propter placen¬tiam illius, qui ibi offertur». ‹Quod autem missa plus omnibus valeat, vide Gregorium in quarto Dialogorum, qui a poenis multos per haec sacrificia liberatos celerrime asserit›. Et iunge responsa spirituum Guidonis et latronis etc. «Augustinus in libro De cura pro mortuis dicit nihil ad suffragia curam pro mortuis agere. Dicit: “Curatio funeris, condicio sepulturae et pompa exsequiarum magis sunt solatia vivorum quam subsidia mortuorum”». ‹Debet etiam in suffragiis servari iustitia ordinis et regiminis universi. Ex hoc evenit, ut in communicatione influentiarum servetur ordo ⌈est⌉ symbolum. Quare non valent hiis, qui sunt in inferno, suffragia, quia abscisi a corpore Christi mystico nullam percipere possunt spiritualem influentiam. Sic etiam non prosunt beatis iam in termino exsistentibus et in supremis sedibus. Prosunt ergo in dormienti ecclesia <ex¬sistentibus>, qui ratione impotentiae merendi vivis sunt inferiores et coniuncti ratione iustitiae ceteris membris ecclesiae, coniuncti, quia iusti et in gratia. Quare propter symbolum et ⌈originem⌉ suffragia ecclesiae militantis dor¬mienti prosunt. Debet etiam servari iustitia, quae pensat exigentiam meritorum. Hinc, licet suffragia omnibus in purgatorio valeant pro modulo suo, plus tamen hiis, qui meruerunt, ut prodessent, dum erant in statu viae. Illa ergo, quae specia¬liter fiunt pro aliquo, quia intentio est recta et secundum Deum procedit et institutio eccle¬siae non est cassa, igitur vale<n>t plus illis, pro quibus determinate <fiunt>, licet etiam aliis com<mun>icentur aliquo modo, non tamen sicut principali, quia divina iustitia pro maiori culpa maiorem exigit emendam et pro pluribus culpis plures emendas. Quare exemplum de lumine› et de canistro pomorum etc. ‹non valet, quia huiusmodi suf¬fragia assimilantur pretiis redemptivis potius quam influentiis diffusivis. Quantum autem cuilibet determinate vale¬ant, ille certitudinaliter definire habet, qui in reatibus et poenis pondus habet attendere et mensuram›. ‹De <suffragia> autem faciente requiritur, quod sit in caritate, quia si non, aut est auctor: tunc non valent eius suffragia nisi per accidens, sicut eleemosyna data pauperibus facit eos pro defunctis orare, aut est minister: tunc, si publicus Dei et ecclesiae ut sacerdos, tunc malitia ministri non nocet operi boni auctoris, sicut patet in domino iusto dante eleemosynam per servum malum. Si facit ut minister privatae personae ex¬sistentis in caritate, sive defuncti sive alterius, <opus> prodest, licet sit mortuum quoad ministrum›. ‹Si defunctus mandat aliquid fieri, tunc opus operans, scilicet meritum acquiritur, quando mandat; et operatum, id est fructum operis, consequitur, postquam <factum> fuerit›. «Missae pro parvulis non celebrantur ob indigentiam, quia statim evolant, sed <ob> gratiarum actionem». Tenetur etiam papam indulgentiam exten¬dere posse usque ad purgatorium, licet multi contra. 36v Durandus dicit ‹Augustinum in libro De cura pro mortuis dicere: <suffragium> usum fuisse in ecclesia, a tempore apostolorum habuisse secundum ⌈Damasum⌉ in quodam sermone et secundum Dionysium capitulo ultimo ⌈Caelestis⌉ hierarchiae›. Item dicit, ‹licet orationes publicae per ministrum publicum valeant, tamen quia in missa multae sunt orationes, quae praecedunt et sequuntur›, vult idem ‹ex opere operante et opere operato simul meliorem esse missam boni sacerdotis›. Idem ‹ad dictum sancti Hieronymi dicen¬tis: ‘Quotiens pro centum animabus psalmus vel missa canitur, tantum prodest cuilibet, ac si pro quolibet singulariter’›, dicit, ‹quod intelle¬gitur quantum ad effectum acceptationis et congratulationis seu consolationis, quam ha¬bent omnes animae tales in caritate in hoc opere bono ad Dei honorem facto, non quantum ad satisfactionem. Quare missa pro pluribus non tantum satisfactorie prodest sicut specialis›. Immo, secundum eum, ‹ex quo operans solum habet fructum ex opere, quem per intentionem transfert in determinatum›, vult, ‹quod solum eidem subveniat in satis¬factionem poenae› etc. PARS TERTIA De beatifica visione Tertio nunc: «Beati mundo corde, quia Deum videbunt». Ascendamus cum regina Saba, pacis et quietis domina, ad caelestem Jerusalem ad videndum supremi Salomonis sapientiam im¬mensam. Et videamus, quo modo agno, «qui in medio throni est», assistunt «centum qua¬draginta quattuor <milia> signati» laudantes et benedicentes eum cottidie. Spe et suspiriis illuc flagrantibus desideriis curramus. Et in primis urbem contemplemur ex vivis lapidibus constructam ‹quadratis et undique perfectis›. In ea civitate ‹malleus› cementarii ‹non auditur nec securis nec omne ferramen¬tum›, quoniam Salomon in hoc mundo, ubi caesi sunt, fecit eos quadrari paenitentia, tribulatione etc. Et quilibet congruit loco suo magnis lapidibus in fundamento positis. Haec ‹civitas non indiget nec sole nec luna, quoniam beatifica Dei facies eam undique illuminat›. Ibi agnus se exhibet sanctis verum Deum et hominem luce divina habitante in humanitate tamquam in laterna. O, vera «pacis visio», quia ibi ‹abstersit Deus omnem lacrimam ab oculis› sanctorum etc. Ibi ‹pax Dei exsuperans omnem sensum›. Est ibi «Dominus in circuitu populi» muniens civitatem in aeternum. Haec est civitas sanctorum eorum, qui «in libro vitae» scripti sunt. Ibi ‹nulla est macula vel ruga› etc. Habet haec civitas duodecim portas, patri¬archarum. Per unamquamque intrat patri¬archa unus cum duodecim milibus signatis. Et in duodecim turribus sunt duodecim apo¬stoli cum tubis evangelizantibus et vocant cum tuba, ut ex omnibus gentibus et turbis universi mundi populus innumerabilis veniat, quem «nemo dinumerare potest, ex omnibus gen¬tibus». Plateae omnes illius civitatis, id est sancti, sunt aurum mundum, et tota civitas est «aurum obryzum» ut vitrum perlucidum; splen¬dent caritate et divina sapientia atque perfecte lucent deifica claritate. Haec est «civitas regis magni», in qua habitat sapientissimus Salomon, «magnus Do¬minus laudabilis nimis», «et sapientiae eius non est numerus». Quem ‹omnis spiritus laudat› dicendo: Per eum cuncta sunt; «ipse fecit nos, et non ipsi nos». Ipse est Dominus, ‹in quo omnia›, qui ab omnibus civibus videtur visione intellectiva; et eo fruuntur delectatione infinita. Ab hac civitate ingenti et excelsa expulsi sunt «gigantes, qui perierunt propter insipien¬tiam»; in quorum locum «ascenderunt» de terra nostra «tribus, tribus» etc. Laetemur et nos in hiis dictis, quoniam mansiones nobis paratae sunt, si bene vixeri¬mus! ‹Exsultant› ibi singuli «sancti» iuxta sua merita «in cubilibus suis». Et «ante thronum Dei serviunt ei die ac nocte», ‹in cuius circuitu stant angeli cadentes in facies suas›, eo quod sint «administratorii spiritus» sub triplici hierarchia ter trino ordine uni trinoque Domino servientes, et sunt pincernae regis deferentes superiora fluenta sapientiae in posteros. Et est Dominus Deus omnipotens tamquam «ignis ardens» in se omnes transformans, et tamquam fons vivus ignitus, qui fluit quasi in medio scaturiens et flumen ignis emittens in gyro, qui fluvius et fons indeficientissime fluentes, mare immensum terminis aeternitatis infinitis circumdatum. Et ille totus indeficiens fons, unus Deus, trinus ex scaturigine, fluvio et mari, numquam deficiet inebrians dulcedine infinita sanctos suos. Et tamquam ex vaporibus illius fontis cuncta creata effluxa sunt; et solum sancti in fontem revertuntur. In hac sancta civitate offert rex Salomon eos, qui secuti sunt vestigia eius, tamquam holo¬causta medullata in altari ante conspectum Dei dicendo: «Hii sunt, qui venerunt ex magna tribulatione» etc. ‹Cibat pane vitae et intellectus, et aqua sapientiae salutaris potat› eos; et «agnus, qui in medio throni est, deducet eos ad vitae fontem». ‹Induit eos gloriae stola›. ‹Vestiti vestimentis albis, quia vicerunt›, et amicti sunt «lumine sicut vestimento» habentes co¬ronas in capite etc. Diversis ornamentis gloriae singuli amictuntur, et habent ‹in frontibus suis nomen Dei et agni›. Haec gaudia spiritualia, non carnalia, sicut miseri credunt Saraceni et certi Judaei. Et in conclusione: Quia beatitudo est quid optimum, delectabilissimum et sufficientissi¬mum et ‹operatio secundum virtutem perfec¬ta›, ipsa consistit obiective in solo Deo et formaliter in Dei visione et fruitione, prout est communis sententia doctorum. Ex quo patet, quod Deus est cibus et vestis sanctorum, immo omnis beatifica perfectio et hoc tam effective, quia in sanctis hoc efficit, et obiective, quia circa se ipsum tamquam obiec¬tum vivificum tali modo eos afficit. Visio et fruitio est eorum cibus, potus, vestis etc. Habent etiam accidentalem beatitudinem sancti, quia gaudent de gloria singulorum tamquam propria, quia caritas perfecta ibi. Quare proximi bonum sicut proprium eos beatificat. Gaudent se ibi esse et tormenta evasisse. Gaudent de suis gratiis et meritis: Virgo Maria, quia mater Domini; apostoli, quia Domini et Dei discipuli etc. Gaudent virgines, martyres et doctores de aureolis etc. Tunc procidentes ante conspectum lau¬dant, benedicunt eum in saecula orantes etiam pro nobis, ut consortes regni fiamus. Quare nos hiis nos iungamus hodie corde, qui nostram salutem desiderant, nos precantes audiunt et intellegunt. Dicamus ad hanc Jerusalem: «Lauda, Jerusalem, Dominum!» Etc. O, Domine, fac nos te vere amare, ut tibi iungamur in aeternitate mediante fervidissimo amore intimissime! Domine, qui dixisti: «Eripiam eum, glorifi¬cabo eum, longitudine dierum replebo eum et ostendam illi salutare meum», «ostende nobis, Domine, misericordiam tuam» in hac vita, ut simus mundo corde beati. Et in aeterna patria «da nobis salutare tuum», ut te Deum verum videre valeamus, «qui es» in aeternum «benedictus. Amen».