Cod. Vat. Lat. 1245 fol.26rb «Qui habet aures audiendi, audiat.» in evangelio dominicae. Praesupponit aliquos non ‹habere aures›. Deinde praesupponit aliquos ‹habere aures›, sed ‹non audire›, eos tamen ‹audire› posse, si voluerint. Hos excitat ‹per parabolam›, ut ‹au¬diant›. Qui non ‹habent aures›, sunt illi, qui peni¬tus sunt «surdi» et ignari et «idiotae», ut Pau¬lus eos nominat. Dum illis loquimur «surdo narramus fabulam». Illi sunt, qui ‹videntes non vident et audientes non audiunt›. Cod. Vat. Lat. 1245 fol.26va Videre enim et audire coincidunt in proposito ex evangelio. Illi nequaquam sunt «apti» ad «sa¬cerdotium», quia penitus ignari et «surdi» et «caeci». O quot sunt de illis, qui se inter «audientes» immiscent, licet sint «surdi». Non tamen sunt «apti», sicut evangelium dicit, ut sint «disci¬puli» Domini, quia ‹mysteria› intellegere de¬bent «discipuli», ut hic ait salvator. Inter autem ‹discipulos› adhuc reperiuntur ‹aures ad audiendum›. Sed nisi verbum arcana reseret, non possunt ‹audire› ea, quae latent sub sensibilibus verborum signis. Sed quia ‹sunt docibiles Deo› et discipuli ‹aures au¬diendi habentes›, reserantur secreta eis per ma¬gistrum. Verbum igitur ‹magistri› «mysterium» pandit non aliud quam illud, quod ‹per para¬bolas› loquitur. Verbum, dum ‹induit carnem›, ‹habitu homo› videtur. Dum ‹resurgit a mortuis›, ostendit virtutem suam, quia Deus. Solus enim Deus dominatur morti, quia ‹auctor vitae›. ‹Littera mortua› videtur et immobilis. Sen¬sibilis est, nec movent litterae non habentem «aures audiendi». Si enim «idiota» respicit ‹lit¬teras›, non movetur, quia sunt ‹mortua› sibi. Si vero habens intellectum eas legit, movetur ex significato. Dicit pater familias ‹fac hoc, et servus facit›. Verbum sensibile non movet, quia etiam «barbarus» et ignarus linguae sensi¬biliter audire posset, et tamen non moveretur. Intellectus igitur, qui est «spiritus» sensibilis verbi latitans sub signis sensibilibus movet, «vivificat», ‹cibat›, ‹delectationem affert›, «illu¬minat» etc. Oportet igitur ‹discipulos› Domini ‹habere aures audiendi› Verbum, quod se ipsum verbo exprimit. Attende autem, quo modo unum est ver¬bum, et secundum quod varie capitur, varie ‹fructificat›. Nam aut «secus viam» aut ‹in pe¬tra› aut «inter spinas» aut ‹in terra bona›. Non sunt nisi illa quattuor differentiae in¬tellectualis receptionis verbi. Nam aut intel¬lectus ita capit res divinas sicut alias. Sic circa viam communem capit. Et tunc nondum per¬cipit intra se, sed in superficie, et perit cum aliis communibus, quae audiuntur. ‹Rapit enim spiritus malus› verbum illud, ne ‹fructificet›, sicut ‹aves caeli› etc. O quot sunt, qui sic capiunt, et si interro¬gantur, quid dictum, dicunt bene dictum, sed cito obliviscuntur. Oblivio est ex parte ‹ma¬ligni spiritus›, qui Cod. Vat. Lat. 1245 fol.26vb est ‹dominus mortis› et odit ‹cibum vitae›. Sunt, qui ‹audiunt› cum aliquali attentione et videntur esse solliciti, ut capiant et teneant, sed deficit eis ‹humor› humilitatis. Ideo cito ‹arescit› et perit sine fructu. Sunt alii, ubi religio quaedam oritur. Sed ‹spinae›, quae simul oriuntur cum religione, ‹suffocant› mercem. Sunt quarti, «qui» «corde bono et optimo» ‹capiunt verbum et retinent›. Et illi «fructum afferunt in patientia». Propter illos conveni¬mus in hoc loco. De his alibi latius loquamur.