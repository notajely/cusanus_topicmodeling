SERMO IV Fides autem catholica 17r «Fides autem catholica haec est, ut unum Deum in Trinitate et Trinitatem in unitate vene¬remur». In Symbolo Athanasii. Dicunt sancti, quod homo a statu innocen¬tiae per peccatum cecidit primorum parentum et orta est tenebra in intellectu, avaritia et cupiditas in voluntate. Quoniam autem homo recreatus et regenera¬tus restitui et rectificari debuit, sic «anima secun¬dum superiorem sui partem, in qua consistit imago Trinitatis, rectificari habet per tres vir¬tutes theologicas. Unde sicut imago creationis consistit in trinitate ⌈personarum⌉ et unitate essentiae, sic imago recreationis consistit in tri¬nitate habituum cum unitate gratiae. Per hos autem tres habitus anima fertur in summam Trinitatem secundum tria appropriata tribus personis. Fides dirigit in summe verum creden¬do et assentiendo, spes in summe arduum inni¬tendo et exspectando, caritas in summe bonum desiderando et amando». ‹Fides Deo assentit, spes confidit, caritas dili¬git. Fides in intellectu sive ratione, spes in irasci¬bili, caritas in concupiscibili. Fides in praesenti Deum sequitur, spes in caelum concomitatur, caritas perenniter amplexatur›. Et quia de fide mihi sermo est iuxta assump¬tum thema et fundamentum nostrae salutis ibi exsistit et quia «donum Dei» (Ad Eph. 2; De cons. D. 4 «Gratia»), ideo oremus etc. «Fides autem catholica» etc. De re gravissima mihi sermo ad vos est, o christiani, scilicet de fide, non de fide quacum¬que, sed de orthodoxa fide christiana, quae tanta est, quod «vincit hunc mundum» (1 Joh. 5; 15 q. 8 «Sciscitantibus»). Quoniam ‹fides virtus est, qua ea, quae ad fun¬damentum religionis pertinent, firmiter credun¬tur› (lib. III Sententiarum), hinc: primo de natura fidei et eius dispositione di¬cendum iuxta principium thematis: «Fides»; et secundo loco accedendum est habita natura fidei ad catholicam fidem, quae est credere «unum Deum in Trinitate» etc. (De summa Trinitate et fide catholica «Firmiter» etc.); et tertio de operibus fidei quantum ad nos, ibi: «veneremur», quoniam iusto vita est. «Iustus ex fide vivit» (Hab. 2; Ad Hebr. ⌈4⌉; 24 q. 1 «Ubi sana»; De paen. D. 4 «In domo») et «qui credit in me, habet vitam aeternam» (Joh. 6; De paen. D. 2 «Caritas»). Quare ad hoc, quod quis per fidem vivat, requiritur, quod fides sit formata et non mortua, quia «fides sine operibus mortua est, sicut corpus sine spiritu» (Jac. 2; 1 q. 1 «Fertur»; De paen. D. 2 «Si enim inquit»). Opus enim fidei est per dilectionem (Ad Gal. 5; 28 q. 1 «Uxor»; De paen. D. 1 «Potest»), et fide mundan¬tur corda (Act. 15; De cons. D. 4 «Verus»). Cum tantus sit fidei effectus et, ut infra pate¬bit, si eam veneremur, diligenti cura attenden¬dum est et menti tenendum, ne erremus et men¬tiamur nos christianos fore, cum non simus, ne tantum bonum perdamus fidei. PARS PRIMA De natura et dispositione fidei De prima parte dicamus ‹iuxta Apostolum, quoniam “fides est substantia rerum speran¬darum, argumentum non apparentium”. Est enim substans fundamentum aedificio spirituali, quod est gratia et gloria; est primus habitus virtutum natura, non tempore. Per fidei assen¬sum res sperandae in nobis sunt. Fides arguit mentem, quia inclinat mentem ad credendum non apparentia; non apparentia sua luce mani¬festat tam praeterita, praesentia quam futura›. Primo dictum est fidem esse virtutem. Unde Guilelmus Parisiensis in De fide et legibus, quia ‹credere improbabile virtutis est et vigoris›. ‹Sicut enim suave et utile se ingerit voluntati et probitas possessoris dilectioni, sic quod suavitas et utilitas faciunt suum subiectum per se appetibile, sic evidentia et veritas faciunt se per se credibilia, quia fidem et credulitatem ingerunt. Ideo non est virtuosum ea credere, sed, cum improbabilia creduntur, ex virtute ipsius credentis est, non ex parte ipsius crediti se in¬gerentis. Sicut se habet lucidum ad visum, sic probabile ad intellectum, sic suave et utile ad affectum; sicut tenebrosum ad visum, ita improbabile ad intellectum. Non est virtuosum videre lucidum, quoniam nullo modo pugnat contra visum, sed semet ingerit. Ita et probabile credere. Quod enim ignis arida ligna ignificat, non est virtu¬osum, quia ignificabile, sed bene, si viride. Sic similiter amare delectabile, utile vel suave est ignire ignibile propinquum; suavitas enim, uti¬litas et magnificentia tres sunt species spiritualis ignis et tres in humanis animabus arsiones pa¬rant: “concupiscentiam carnis, concupiscentiam oculorum et superbiam vitae”, luxuriam scilicet, avaritiam et superbiam. Ita enim his tribus igne spirituali cremuntur ⌈ignari⌉, sicut ligna sicca corporali, ex corruptione originali, non ex creatione prima. Probabilitas est tenuis spiritualis lucis aspersio et debilis. Ideo non firmat, sicut evidentia veritatis fortiter penetrat, figit et firmat certitudinem in intellectu. Et sicut voluntas habet supra se tres ignes spirituales praedictos, ita intellectus duas illuminationes praedictas probabilitatis et evi¬dentiae. Ideo ex hoc manifestum est, quod credere improbabilia fortitudinis atque vigoris nostri intellectus est, sicut amare damnosa et molesta fortitudinis et vigoris est nostri affectus›. ‹Necessaria autem est lux fidei fortis, quae tenebras irrumpat multorum improbabilium ad fidem pertinentium et ea lucida faciat. Et sic patet fidem primam esse gratiam, super quam vestitur gloria et sine qua gloria locum non habet. Et si totum hominem oportet esse religi¬osum, si consequi velit gloriam, maxime caput, scilicet intellectum, per fidem oportet esse reli¬giosum. Sicut enim voluntas contra se necessario dimicabit, si ad gloriam pervenire contendit, ita et intellectus idem necessario faciet. Et de opera¬tionibus intellectus solum credere bellum facit›. ‹Credere et cogitare et opinari vi ad intellec¬tum accedunt, et ipse ⌈involuntarie⌉ suscipit, non autem demonstrata; sic et probata, quia necessario assentit. Scientia autem habet volun¬tariam inquisitionem a libris et doctoribus; ideo partim potest esse virtuosa et partim non› etc. ‹Credere fundamentum verae religionis habet contra se bellum disputationum, dissuasionum, contradictionum et improbabilitatis. Quae im¬probabilitas directe pugnat contra›, ‖quia ‹ubi ratio deficit, fides supplet› (De cons. D. 2 «Re¬vera»). Est enim ‹fides de re non visa› (De paen. D. 4 «In domo»).‖ ‹Omne autem bellum bellica virtute agendum est, quia sine virtute non per¬venitur ad victoriam; quare fides virtus›. ‹In fide non sunt omnia manifesta, quia tunc nulla esset dissensio, nulla haeresis. Manifeste veris nemo contradicit, quia ubi manifesta veri¬tas, ibi nulla virtus. Est ergo virtus fidei ex parte credentis, quia in creditis nulla evidentia›. ‹Cuilibet per suasionem creditur, Deo autem absque suasione et probatione per fidem credi¬tur. In hoc Deum prae ceteris honorificat, quia sibi citius credit›. ‹Omnis superstitio, idolatria, secta, fides ferro et igne exstirpat eos, qui male Deo diisve loquun¬tur›. Quare absque probatione et evidentia credi Deo fides catholica docet. ‹Intellectus quaerit ob suam infirmitatem ful¬cimenta et media probationum, quasi adiutorio baculi se sustentans, de una conclusione in aliam ambulans. Qui autem virtute propria credit, ful¬cimento non eget et magis credit sicut amans, qui virtute propria magis amat amatum quam ex hiis, quae apud amatum sunt; alias esset amor curvus et reflexus, si illectus foret ab amato›. ‹Intellectus exquirens probationes comparatur venditori pignus exquirens, alias non credens; tale pignus paganus exigit, antequam credat. Sed christianus sciens ex defectu credulitatis pignus extorqueri a Deo non exigit pignus, ut sibi credat, quia pignus signum incredulitatis iudicatur. Ex hiis appodiaculis probationum et pignorum intellectus infirmus, sicut homo in pedibus debilis, ex multitudine appodiaculorum iudicatur. Baculi autem infirmum non sanant, sic nec pignora intellectum; quare nec virtuosum faciunt. 17v Fides non est quaerenda ex signis, sicut Judaei, nec sapientia vel arte, sicut Graeci, sed virtute. ‘Certius enim virtute quam arte cognos¬citur’. Ars est sicut pictura formam extrinsecam ostendens, virtus sicut odor et sapor intrinseca propalans›. ‹Lumen quanto soli propinquius, tanto nobi¬lius, quanto plus fractum et remotius, tanto igno¬bilius; ita de calore ignis. Sic fides a lumine ⌈lumen⌉ Deo descendit per gratiam, probabilia per lumen remotum. Igitur nobilius lumen Dei quam a creaturis reflexum. Quare “omne datum optimum et omne donum perfectum desursum est descendens a patre luminum”. Igitur illa data supra naturam fortiora naturalibus, quia ad beatitudinem trahunt. Hinc ‘fide nihil certius’›. ‹Est ergo fides gratia largitatis et beneficien¬tiae commune gratuitum bonum, et est virtus erigens et firmans intellectum, faciens illum stare per se et recte ambulare per viam salutaris veri¬tatis absque sustentatione vel suppodiatione baculorum, protegens ipsum adversus iacula dis¬putantium et firmamentum, supportans ipsum adversus impulsiones et concussiones contra¬dictionum et opinionum et adversus propriae in¬firmitatis et ponderositatis vigorositatem›. ‹Et est lumen vincens lumina naturalia sen¬sibilia ipsius intellectus, sicut in sensibus victis per fidem in sacramento altaris constat, ubi Deo digne sine omni pignore creditur, et creditur ei ex virtute oboedientiae. Et hoc est fundamen¬tum religiositatis. Et sicut intellectus nobilior pars animae, ita eius religiositas in Dei operibus et ipsius honorificentia per fidem est prima. Et nulla est credulitas digna fides vocari, quae plus exigit, scilicet pignora›. ‹Christiana autem, quae suum intellectum oboedienter supprimit, credit, oboedit, honori¬ficat, non est “perversa generatio signum quae¬rens”, sed gens Dei cultui data; inclinato capite, id est intellectu, Deum adorat. Et sic fides a fonte vitae descendit vivificando caput hominis, id est intellectum. Habacuc 2: “Iustus ex fide vivit”›. (Unde error contra fidem:) ‹Error contra fidem surgit primo ex eo, quod quis non credit quidquam, nisi intellegat, putans intellectum suum capacem omnium possibilium. Sed intel¬lectus humanus est mensuratus et limitatus a Deo creatore, qui sibi posuit terminos capaci¬tatis. Secunda causa est aversio, sicut quando amans deserit amatum convertens se ad aliud. Tertia causa grossities intellectus, sicut habens oculum grossum et turbidum non videt pilum. Ideo dicit ibi pilum non esse, ubi acutus visus – ut ait Aristoteles: ‘Imperiti velut longe distans speculantur’; oportet tunc doctis et exercitatis credere. Item, alia stultitia: velle capere intellectum impossibilia sibi, sicut velle videre oculo hu¬mano sicut aquilino. Item, alia stultitia eorum, qui probationes tamquam scalas ascendendi ad infinitum habere volunt. Item, alia causa est peccatum sive neglegentia, qua divinum adiutorium ad ista credenda non quaeritur; non enim intrat lumen, ubi obicem quis opponit›. Ait Isaias: «Peccata vestra divi¬serunt inter vos et Deum vestrum». Ex hiis erroribus causatur tenebra in intellectu tanta, quod «sol iustitiae» eam non illuminat, nisi nox recedat. ‹Fides autem lumen et gratia Dei est, non naturaliter inest, quia natura operatur per mo¬dum servientis absque libertate; non enim aliter ignis agit in unum et in aliud, sed aequaliter, quare ita et fides aequaliter esset in omnibus›. ‹Et quia est lumen divinum a Deo descendens fides et non a rebus, erit una fides vera ab uno Deo descendens, sicut visio ab uno oculo in multa se dilatat ab extra, et radii unius solis multa illuminant. Una est etiam fides communis credentibus, quemadmodum articuli fidei com¬munes christianis omnibus›. Omnes autem homines ad unum divinum de¬bitum cultum obligati sunt; ergo erit una fides. Et quicquid contra hunc divinum debitum cul¬tum et unam fidem est, error est igne et ferro exstirpandus. Omnes homines unius creatoris creaturae concordant in naturalitate sua; ita et in cultu divino. Omnes subditi cognoscunt suum dominum in fundamento subiectionis, licet di¬versa sortiantur officia in curia eiusdem domini. Ita et de fide. Signum autem credulitatis est, quod ‹Deo im¬pendas obsequium et cultum ex amore recto et puro, quoniam est gratuitus, non ex timore poe¬nae aut pudore aut spe remunerationis. Rectus enim et purus amor signum est, quod tu credis eum bonum et amore dignum ex sua bonitate. Et in sic credenti est purissimus et sincerissimus amor et actus et purissimus cultus. Et est gratu¬itus amor, quia gratis impenditur, quare remu¬neratione dignus; et solum remuneratio ibi lo¬cum habet propter munerationem praeceden¬tem. Qui autem aliter diligit, spe, timore, remu¬nerationis causa, non proprie remuneratur, quia amor extra Deum aliquid tunc quaerit, sed datur sibi tunc merces, non remuneratio›. PARS SECUNDA Quae fide catholica credenda sint ‹Quaecumque de Deo credenda sunt, aut in¬sunt ei per se sine respectu et comparatione rerum aliarum, aut non. Primum est ut credere unitatem, trinitatem, aequalitatem etc.; compa¬rative: ut credere potentem, sapientem, benig¬num, in quibus alia includuntur, sicut dicitur pater, creator, lux, dux› etc. ‹Ex horum trium credulitate oriuntur omnes partes divini cultus. Ex altitudine ⌈sapientiae⌉ oriuntur honoratio, veneratio, purificatio, sacri¬ficatio et adoratio, quae nihil aliud est quam subiectio interior vel exterior, et humiliatio nostra, qua nos eidem subesse ad salvandum et perdendum iure plenissimo credimus. Hinc in¬curvatio, genuflexio, prostratio etc. et petitiones, quas devotissime ad suam potentiam cum humili subiectione transmittimus, et veneratio, qua ad ipsum non nisi loti et purificati cum timore acce¬dimus ad eius servitium et sancta loca, sanctos homines, reliquias sanctorum›, interessentia cum taciturnitate in divinis ‹cum luminaribus, orna¬mentis› etc. ‹Sapientia incutit timorem et pudorem, eru¬bescentiam, formidinem etc. Quando enim Deum credis omnia tua scire melius te, qualis es, si absque pudore et timore est? Si autem non crederes eum omnia videre, iam haereticus es, quamquam in articulis fidei hoc non nominatur, quia omnium duorum contrariorum, quorum alterum est haeresis, alterum necesse est fidei articulum esse. Quare est fidei articulus Deum omnia videre et nihil sibi occultum esse›. Et sic de aliis. ‹Ex Dei bonitate sive benignitate oritur in cultu gratiarum actio, benedictio, id est bono¬rum ⌈impetratio⌉, laudatio, id est creatoris mag¬nificatio, glorificatio, quae est praedicatio, publi¬catio, divulgatio, famatio. Gloria est clara, subli¬mis, lata fama›. ‹Ex benignitate sive misericordia Dei in cultu oriuntur spes veniae sive gratia, quae habet sub se deprecationem pro malis leniendis et tollen¬dis, orationem pro bonis obtinendis, afflictio¬nem, ut est ieiunium et aliae macerationes, sacri¬ficium, ut eleemosina tam spiritualis quam cor¬poralis›. 18r Iam manifestum est, quod, ‹qui credit Deum summum bonum et omnis boni creatorem et totum universum a summo usque deorsum tenu¬issimum vestigium illius bonitatis in quadam umbra comparative habere, eum purissime dili¬git et amat. Quare Deus, nisi cognoscatur aut ita esse credatur, non amatur puriter›. ‹Articuli autem fidei sunt sub certo numero nobis traditi ad hoc, ut capiamus et credamus, et nullus excusatur, quin eos credat. Nullus etiam ob incapacitatem se excusare habet, si ratione viget, quin in generali credulitate credere possit hoc totum esse verum, quod in sacris eloquiis continetur, quidquid spiritu Dei edocti homines docuerunt, et hoc verum esse de Deo, quidquid prophetae de eo crediderunt, sanctos esse imi¬tandos. Ratione non vigentes nec credunt nec dis¬credunt. Sic patet, quod in universali com¬munitas hominum principia fidei credere habet absque contradictione vel repugnantia›. ‹Et duobus modis a fide receditur: quando non creditur vera esse fides, quam praedicat ec¬clesia catholica, vel aliquod tale, vel quando pertinaciter discreditur aut eius contrarium cre¬ditur, vel in particulari dissentit<ur> uni arti¬culo›. Et sic inter quoscumque simplices et peritos in creditis nulla est differentia, quia aeque cre¬dunt, sed in modo bene, quia simplex generaliter, peritus particulariter. ‹Fundamentum credulitatis est Deum esse. Item, post hoc, esse unum principem, quia om¬nis multitudo habet ante se unitatem. Et nihil, quod est primum, compatitur secum aliud, et semper duo contraria praecedit aliud. Quod est contra Manichaeos, qui duo posuerunt prin¬cipia, unum lucis, aliud tenebrarum›. (Fides, quibus comparatur:) ‹Fides compara¬tur arcae testamenti; nam Exod. 25 dicitur, quod “propitiatorium non excedit arcam”. Sic per fidem et numquam sine fide habetur propitiatio. Est sicut stella firmamenti et stella maris, quia ostendit navigantibus portum salutis, et stella matutinalis praecedens solem iustitiae et stella orientalis ducens tres reges ad Christum. Est petra fundamenti, super quam aedificata est ec¬clesia; Matthaei 16: “Super hanc petram”, fidei scilicet, quia confessus fuit fidem Petrus: “Tu es Christus, Filius Dei” etc. Comparatur speculo comprehendens quae¬cumque magna, quia divina maiestas per fidem attingitur – “speculum sine macula” (Sap. ⌈1⌉) – et oculo dextro; sinister oculus est ratio, quae solum de naturalibus iudicat. Dexter est fides, quae omnia tam naturalia quam miracula deter¬minat; et sicut qui perdidit dextrum oculum inutilis est ad bella, quia sinister scuto tegitur, et si dextrum non habet, nihil potest videre, ita absque fide non ingreditur quis tutum certamen belli spiritualis. Comparatur anulo ornanti digitum. Sic ornat rationem Deo desponsatam. Osee 2: “Sponsabo te mihi in fide”. Et est anulus argenteus, quia lucet per veram cognitionem et resonat per con¬fessionem. Ad Romanos 10: “Corde creditur ad iustitiam, ore confessio fit ad salutem”. Item, comparatur vexillo regis, quod mon¬strat in pugna regem praesentem, ut terreantur hostes. Ita fides terret hostem spiritualem. I Petri 5: “Cui resistite fortes in fide”. Et sicut vexillum in arce civitatis ponitur, ita fides in arce mentis. Isaiae 11: “Levavit Dominus signum in nationes”. Est etiam militare scutum in sinistro latere positum tuens ab adversitate a parte cor¬dis. Ad Ephesios 6: “In omnibus sumentes scu¬tum fidei”. Item, comparatur solaribus radiis, quia sol absque torticiis propriis radiis videtur; sic Deus absque probatione, fide tantum. Unde Ambro¬sius: ‘In hiis, quae fidei sunt, pastoribus credi¬tur, non dialecticis’. Et quia sol in propria rota non videtur nisi ab aquila, sic Deus non nisi ab anima devotissima et pennis contemplationis ele¬vata. Caecus non videt solem, sed credit videnti, et non videt viam, sed credit cani ducenti, nec videt profunditatem, sed credit baculo tangenti. Ita simplices non videntes videntibus credere debent, scilicet praelatis. O, quantum periculum, si caecus pastor caecum ducit! Matthaei 11: “Si caecus caeco ducatum praestet” etc. Item, comparatur columnae sacramentali, aurorae spirituali et luci primordiali. Columnae, quae duxit populum Israeliticum ex Aegypto, quae fuit lucida ex parte eorum. Sic credentibus fides lucet. Item, sicut aurora latronibus odiosa, ita fides daemonibus. Et luci primordiali prius creatae, quae quasi primogenita debet benedici› etc. PARS TERTIA De operibus fidei 18v ‹Vera debet esse confessio in fide, scilicet ne aliud dicat et aliter vivat, ut sit fides viva, non mortua. Res ficta non est proprie res, sicut nec mortuus habetur homo; et leo pictus et denarius falsus ficte sunt, non vere. ⌈Cor. 1⌉: “Confi¬tentur se nosse Deum, factis autem negant”. Tales comparantur chimerae. Vera fides est bonus denarius ad emendum paradisum et vera arbor producens folia divinae dilectionis et folia salutiferae confessionis, flores honestae conver¬sationis et fructus bonae operationis. Item, debet habere devotionem magnificam, quia solo Deo deficiente ratione naturali confidit, sicut Abraham vetulus de vetula sterili nasci credidit Deo promittenti ‹semen, in quo bene¬dicerentur omnes gentes› (Gen. 15). Talem fidem non habuit Thomas, quia voluit tangere etc. De tali fide dicit sanctus Gregorius: “Fides non habet meritum” etc. Item, magna fides in adversitate non debet deficere, sed invalescere. Matthaei ⌈4⌉: “Si habueritis fidem sicut granum sinapis” etc. Gra¬num sinapis quanto plus teritur, tanto fortius viget. Talis fuit fides martyrum, “qui per fidem vicerunt regna”. I Johannis 5: “Haec est victoria, quae vincit mundum, fides” vestra. Talem fidem adhuc non habuit Petrus, qui «ventum validum videns timuit». Matthaei 14: “Modicae fidei, quare dubitasti?” Sic ⌈iusti⌉ infideles ventum validum videntes statim titubant et merguntur in mari desperationis, quod est mare mortuum, in quo nihil potest vivere. Fides per perpetuita¬tem et continuitatem magna est, sicut in muliere, quae in Cana Galilaeae; Matthaei. 15: “O mu¬lier, magna est fides!”› Item, ‹tria symbola: Apostolorum ad fidei in¬structionem, Nicaenum ad fidei explanationem, Athanasii ad fidei defensionem›. Item, ‹fides debet habere perfectionem catho¬licam, scilicet duodecim articulos fidei, sicut duodecim fuerunt apostoli, quorum quisque unum posuit articulum›. ‹Non solum debemus ‘credere Deo’, quod scilicet ea vera sint, quae dicit, sicut etiam credi¬tur Petro etc., sed ‘credere in Deum’, ut vult Augustinus, scilicet ‘credendo per amorem ire in eum et eius membris incorporari’›. Mala et simulata fides, ut dicit Ambrosius in libello De fide, ‹est sicut miscere gipsum aqua, quod mixtum mentitur lac›. Notae, in primis de fide et ratione (n. 26s.), de argumentis ad probandam fidem Trinitatis (n. 28s.) in creaturis relucentis (n. 30), de nominibus Dei principalibus (n. 31), de modo cognoscendi Deum incomprehensibilem unum et trinum praecedente fide (n. 32-35); quae omnia perscriptioni sermonis postea addita esse videntur. Raymundus: «Fides est habitus bonus per bonitatem datam a Deo, ut per fidem restauren¬tur illae veritates obiectivae, quas intellectus attingere non potest». ‹Fides est magna per magnitudinem; ideo quanto maior, tanto melior. Magis autem credit christianus de Deo, quia credit Deum trinum et unum, incarnatum etc. et septem sacramenta. Sed incarnatio et huiusmodi videntur incredulo impossibilia›. ‹Intellectus potest habere habitum fidei et scientiae, et habitum fidei, ut acquirat habitum scientiae, ut dicit Isaias: “Nisi credideritis, non intellegetis”. Et sic catholicus plus potest intel¬legere de Deo quam infidelis›. ‹Fides est virtus cum iustitia, quoniam iustum est veritates illas credere de Deo, quas intellectus attingere non potest›. ‹Plus ponit fides catholica de Deo vera quam alia fides; ergo verior›. «Fides cum spe et caritate causat delectatio¬nem». «Fides est habitus, cum quo catholicus credit distinctionem in divinis, ut praeparet lumen in¬tellectui, ut intellectus intellegat clare et non confuse actus divinarum rationum, et per hoc intellegat agentem et agibilem». ‹Fides catholica dicit Deum tantum in se posse agere quantum exsistere, quia “apud Deum omnia possibilia”; hoc fides infidelium dicit impossibile›, quare Trinitatem negat. ‹Fides catholica est medium intellectui melius, ut sit illuminatus ad attingendum Dei altitudi¬nem›, «sicut aer per lumen solis est illuminatus, ut virtus visiva possit videre colorem et figuram». ‹Fides est quies intellectus per credere et est secundaria quies, quia primaria est per intelle¬gere›. ‹Altior tamen fides est quam intellegere, quia plus credit quam intellegat. Intellegere est cum labore et successione, non autem fides›. ‹Fides habet illustrationem veritatis animam elevantis et rectificationem auctoritatis animam firmantis, utrumque per Christum est, qui est ‘splendor’ et ‘verbum’›. Prima grossiora argumenta ad probandum veritatem fidei catholicae sunt, quia Dei insti¬tutio, Dei verba et nihil nisi omni lege honestum et congruum habens in mandatis: mors et marty¬risatio martyrum, constantia in passione, sapien¬tia per Spiritum Sanctum grosse infusa, mira¬cula, mortuorum resuscitatio in virtute huius fidei. Et maius miraculum, quia multis vicibus persecutio instituta ad tollendum de mundo per imperatores et tyrannos, et semper inter manus saevientium tyrannorum crevit. ‹In ⌈trinitate⌉ naturae divinae tres sunt per¬sonae, prima a nulla, secunda per generationem a prima, tertia per spirationem ab utraque. Haec Trinitas unitatem essentiae non excludit nec eius simplicitatem, immensitatem, aeternitatem, in¬commutabilitatem. Ratio Trinitatis: Qui crederet Deum non posse se summe communicare, negaret in eo potentiam; qui hoc crederet, sed diceret hoc nolle, clementiam negaret; qui posse et velle fateretur et diceret eum ignorare, sapientiam ne¬garet. Cum ergo potuit, voluit et scivit, ergo etc. Dionysius: Boni est effluere. Pater est fons bonitatis, a quo effluit Filius, et per largitatem et benignitatem ab utroque emanat Spiritus Sanc¬tus›. ‹Trinitas patet in Scripturis. Isaias: “Sanctus, sanctus, sanctus”, et subiungitur “Dominus Deus” in singulari. In Genesi: “Faciamus homi¬nem ad imaginem” – singulariter. In Psalmo: “Benedicat nos Deus, Deus noster” etc.›. ‹Relucet in creaturis vestigium Trinitatis: in magnitudine creaturarum potentia Patris, in dis¬positione sapientia Filii, in ornatu bonitas Spiri¬tus Sancti›. ‹In quolibet individuo est unitas, species et utilitas› et similiter essentia, virtus et operatio; ‹in sole: essentia, splendor et calor; in anima: memoria, intellectus et voluntas›. ‹In tribus hierarchiis: trinitas, et in qualibet hierarchia: tres ordines. Trinitas in unitate et in omnibus creaturis generaliter, quia “Tres sunt” etc›, ut alibi habes. ‹Nomen essentiale abstractum non trahitur ad suppositum pro persona. Unde illa est falsa: Essentia genuit essentiam. Sed concreta essen¬tialia bene, ut: Deus de Deo›. ‹Duo Dei principalia sunt nomina, scilicet ‘qui est’ et ‘bonum’. Per primum significatur esse Dei infinitum absolutum. Per secundum notatur esse divinum ut causa; fecit enim Deus omnia propter bonitatem suam. Per neutrum genus exprimuntur substantialia, per masculinum per¬sona, per femininum notionalia›. 19r ‹Volentes aliquid altius loqui de comprehen¬sione Dei, quia licet ‘fides non habeat meritum’ etc., tamen praecedente fide ita per intellectum fides elevatur, sicut si aqua ad oleum infundere¬tur, tunc elevatur oleum fidei per aquam intelli¬gentiae›. ‹Est tamen, ut ait Augustinus, ‘mentis huma¬nae acies invalida; in tam excellenti luce non figitur, nisi per iustitiam fidei emundetur’. Bernardus: “Ita Deus est in irrationabilibus creaturis, ut tamen non capiatur ab ipsis; a ratio¬nabilibus omnibus capi potest per cognitionem, sed a bonis tantum capitur per amorem”. De Deo scire possumus ‘quid non sit’, non tamen ‘quid sit’, quia ‘sine quantitate magnus, sine qualitate bonus’ etc. Cognoscitur Deus per speciem, pro dignitate meritorum, in patria. Unde Augustinus: “Vi¬debimus tuae maiestatis essentiam, et unusquis¬que eo perspicacius, quo hic vixit purius”. Et est exemplum in mari, quod se offert visui et tamen secundum suum ambitum totum videri non potest; et hoc est tum propter maris latitudinem, tum propter visus nostri ad tantam superficiem improportionalitatem. Hoc tene: Deum in via cognoscere possumus ‘quod est’, in patria ‘sicut est’, et numquam hic vel ibi ‘quid est’›, quia incomprehensibilis. ‹Sed volentes ad Dei cognitionem accedere oportet primo ‘tenebras peccatorum abicere et arma lucis induere’; oportet rationes naturales, quae sunt ut lumen putridi ligni in nocte lucentis et in die nihil, abicere; oportet postponere com¬mutabile bonum et adhaerere incommutabili. Tunc accedit aut per inspirationem ad Dei cognitionem aut per ratiocinationem aut per creaturas, quae sunt speculum creatoris in prae¬senti, sicut Deus speculum creaturarum in futu¬ro›. ‹Cognoscitur aliquando Deus sicut vinum, quod auditu, quod visu et gustu cognoscitur. Auditu vos cognoscitis a praedicatore, visu the¬ologi legentes, gustu boni homines diligentes. “Gustate et videte, quoniam suavis est Domi¬nus”›. ‹Secundum Dionysium per eminentiam cog¬noscitur Deus, ut, cum in creatura inveniatur potentia, attribuenda est Deo summa potentia; et sic de aliis›. ‹Quamquam ‘in Deo, ex ipso et per ipsum sint omnia’, tamen incomprehensibilis a crea¬tura. “Ambulat” enim “super pennas vento¬rum”, id est super intelligentias angelorum›. Item, reduc ad memoriam, quo modo Augu¬stinus quaerens Deum quaesivit a terra, an Deus esset, et aere; responderunt: “Ipse fecit nos” etc. ‹In Deo idem sunt potentia, essentia, virtus, sapientia etc. Deus est infinitus in tantum quod, si mundi essent infiniti, ipse eos repleret, quia non habet finem nec finibilis, sed finiens om¬nia›, ‹incircumscriptibilis, quia ‘non abest alicui loco, nec ullo capitur loco’. Omnia replet, ubique praesens est. Et ‘ante mundi constitutio¬nem’ in se fuit, sicut hodie est. Per naturam: ubique est Deus, per gratiam: cum bonis. “Qui manet in me et ego in eo, hic fert fructum mul¬tum”. Per gloriam: sic est in rationabili ut veri¬tas, in concupiscibili ut bonitas, in irascibili ut pietas. Per unionem: sic fuit in utero virginis unitus humanae naturae, in sepulcro carni, in inferno animae›. ‹Est in se ipso ut “Alpha et Omega”, in mundo ut rex in regno: “Ubique regnat et imperat” (Bernardus), in angelo ut decor in quantum veritas et sapor in quantum bonitas, in ecclesia sicut paterfamilias in domo, in electis ut liberator a malis, adiutor in bonis, in reprobis ut terror et horror, in fideli anima sicut rex in regno, fons in hortis, lux in tenebris, carbunculus in anulo›. ‹Item, Deus est aeternus. Nullum ei compe¬tit tempus aut temporis mensura, ‘sine principio et fine’›. ‹Leo papa: ‘Simplici divinitatis naturae nihil addi vel minui potest, quia semper est, quod est, cui proprium est, cui sempiternum est, cui idem est vivere et intellegere’. Verumtamen multi¬plex est in donis›. ‹Divinae dignitatis excellentia tanta est, quod mens de Deo cogitans deficit, cum sit incompre¬hensibilis. Sensus non percipit, cum sit invisi¬bilis; lingua ipsum non explicat, cum sit ineffa¬bilis; locus eum non capit, cum sit incircum¬scriptibilis; scriptura eum non explicat, cum sit inaestimabilis; virtus eum non attingit, cum sit inaccessibilis. Et quia ‘finiti ad infinitum nulla est proportio’, creatura eum capere non potest. Solus omnipotens, solus omnisciens, solus se ipsum cognoscens, in operatione quietus, mira¬culorum operator›. ‹Omnis multitudo ab uno principiatur. Om¬nis ordo habet prius et posterius. Omne imperfec¬tum a perfecto trahit originem. Omnis conexio diversorum causam habet suae conservationis aliquod unum primum, quod nos Deum dici¬mus›. ‹Et quia hic Deus est potentissimus, sapien¬tissimus et optimus, potest, scit et vult se summe communicare; hoc autem est alteri maiestatis suae plenitudinem dare. Ergo Deus Pater ab aeterno Filium coaequalem genuit, cui divini¬tatis suae essentiam communicavit. Isaias: “Si ego, qui aliis generationem tribuo, ipse sterilis ero?”›. ‹Haec perfectissima generatio, ubi geni¬tum penitus assimulatur generanti. Et sic Patri attribuitur potentia, Filio sapientia. Et Pater ‘omnia in sapientia fecisse’ dicitur, id est cum sapientia, quae est Filius›. ‹Filius est imago aequalitatis genita Patris, homo est imago imitationis creata, mundus ima¬go creata repraesentationis, qui speculum crea¬toris›, ut Apostolus: «Videmus nunc per speculum». ‹Mundus ad Dei similitudinem factus est, quia aliud exemplar quam se ipsum non habuit. Proprie creatura corporea est Dei vestigium, spiritualis creatoris similitudo. Ezechiel: “Tu signaculum similitudinis” etc›. Item, ‹emanatio in divinis duplex est: una per modum naturae, et haec est generatio, alia per modum voluntatis, et haec dicitur processio appropriate, proprie autem spiratio. Et est Spiritus Sanctus amor, quare per mo¬dum voluntatis ab utroque procedit, a Patre mediate et immediate: mediate, quia ipsum Filius spirat, qui hoc habet a Patre, immediate a Patre›. ‹Est Spiritus Sanctus amor essentialis, in quan¬tum unus Deus cum Patre et Filio. Ipsi tres, quia unum in essentia, amore essentiali se diligunt, qui appropriatur Spiritui Sancto. Est etiam amor personalis, quia nexus Patris et Filii. Pater et Filius se diligunt amore ab eis pro¬cedente, qui est Spiritus Sanctus. Dicitur amor exemplariter, quoniam amoris gratuiti, qui est in nobis spiritus sanctus, non solum causa efficiens est, sed etiam exemplar atque finis. Amor in nobis est efficienter a Spiritu Sancto, in quantum ipse est Deus›. Aut exemplariter caritas, qua diligimus Deum et proximum, dicitur Spiritus Sanctus, sicut amor sive Spiritus Sanctus procedit ab utroque. Sed «caritas», quando «sumitur formaliter per modum inhaerentiae, sic caritas dicitur virtutis habitus in anima, quo diligimus Deum et proxi¬mum. Et secundum hunc modum Spiritus Sanc¬tus non dicitur caritas».