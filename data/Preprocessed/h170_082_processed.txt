12vb lin.1 «Gaudium meum in vobis sit, et gaudium vestrum impleatur», in evangelio. Nota, quo modo Christus multa dulcissima locutus fuit inter alia, scilicet: «Ego sum vitis vera» etc. Et subiungit: «Haec locutus sum vo¬bis, ut gaudium» etc. Notandum igitur, quod hoc dulcissimum evan¬gelium est hinc revelatio seu annuntiatio bona aeternae vitae et regni caelestis, cuius «non est finis», quia ostendit, quo modo vita nostra, ut sumus filii gloriae, non est nisi ex vita Christi. Unde nota similitudinem: «Ego sum vitis vera» etc. Nam vitis illa sola est vera, quae non recipit in perfectione augmentum. Si enim aurum pot¬est esse verius, potest esse perfectius; ita verum aurum est perfectum. Christus autem compara¬tur verae viti, quia ipse est veritas et in omnibus primatum tenens; quae est autem vitis vera nisi illa, quae est arbor vitae? Unde in vite est vis una de caelo et terra. De caelo habet spiritum caelestem quandam habens naturam, ut ex fructu experimur; ‹arbor enim ex fructu cognoscitur›. Reperimus autem in fructu eius quendam spi¬ritum quintae essentiae, quae est de caelo. Et hoc experimur, quoniam tendit sursum. Centrum eius est sursum. Sicut grave movetur deorsum, ita spiritus ille sursum. Et sine illo spiritu non est vinum. Unde omnis subsistentia vini est in illo spi¬ritu. Ad haec experimur quandam aliam naturam praeter illam spiritualem, et illa est elementalis, quae habet in se omnia elementa; nam terram, aërem, aquam et ignem habet. Et ille spiritus, qui videtur esse igneae naturae, separato spiritu aethereae naturae conservat ad hoc elementum etc. Vel melius in vino bono experimur multum spiritualitatis; in optimo, qui venit de optima et vera vite, tanta est spiritualitas, quod non potest esse maior. Unde reperitur unum vinum ita forte, quod potest tollerare tertiam partem aquae. Reperitur aliud, quod potest tollerare medietatem. Reperitur aliud, quod aequalitatem; aliud, quod duplum. Unde, si foret tale vinum, quod non posset esse fortius, manifestum est, quod illud omnem aquam mundi tolleraret et converteret in vinum. Et nota, quo modo converteret et non conver¬teretur. Et sicut illud foret vinum ita, quod spiri¬tus, simili modo Christus sic homo, quod Deus. Unde, sicut illud vinum 13ra complicaret in sua natura omnem virtutem vini ita, quod ad haec foret altior et potentior omni vino, quod um¬quam fit aut erit, simul collecto, ita complicat in se Christus omnem omnium hominum perfec¬tionem. Et sic nota, quo modo in vino est duplex na¬tura: aetherea et elementalis. Et sic est in homi¬ne, quoad animam et corpus. Sed in Christo, cum sit uti vinum optimum, quo non potest dari perfectius, tunc potentia illius est iuncta infinita¬ti. Sed infinitas est Deus. Quare habes, quod Christus, cum sit uti vis vini vitis verae, tunc est Deus et homo, tunc ultra illa vitis est; per se integra et in virginea terra recepit incrementum. Et non est nisi una terra sacratae virginis et una vitis et unus agri¬cola, Pater caelestis, et unus calor decoquens. Unde ad habendum vinum est necessarium, quod habeas vitem et terram fecundam et calo¬rem caelestem seu solarem et agricolam. Et non est possibile, quodsi debet esse verum vinum, quod aliquid alienae mixturae habeat, quin etiam illud requirat veram vitem. Et non potest esse nisi una vitis, quia si plures, tunc quaelibet pos¬set esse perfectior addita perfectione aliarum. Et sic non nisi una vitis, una terra, unus agricola et una influentia solaris: Terra virgo, vitis Christus; calor solaris Spiritus Sanctus, Pater de caelis agricola. Ista vitis, quae debet ferre fructum, non pot¬est nisi fructum gaudii et vitae ferre. «Vinum lae¬tificat» etc. Unde, cum vita non sit nisi laetitia, ob hoc dicimus aeternam vitam aeternam laeti¬tiam. Tunc illa vitis est arbor vitae infinitae et gaudii aeterni. Impossibile est igitur aliquem posse habere vitam, nisi ex arbore vitae eam habeat, quae est Christus. Unde fructus mortis est ex vetito ligno arro¬gantiae, quam Adam comedit, fructus vitae ex humili vite in medio paradisi etc. Si igitur quis debet habere vitam aeternam, oportet, quod non sit alia vita illius quam illa Christi; nam non est nisi una vita aeterna et una arbor vitae et una vitis. Sunt igitur alii, qui vivunt necessario palmites huius vitis verae. Unde, etsi palmes non sit vitis, tamen non habet esse nisi in vite. Nihil habet palmes, quod non recipiat ex vite. Si igitur sis de arbore vitae et fueris postea per peccatum se¬paratus, manifestum est, quod non 13rb habes opera vitae, quare nec fructum vitae. Hic nota de Christo et ecclesia pulchra. Opor¬tet igitur hoc esse necessario verum, quod unio palmitis cum vite et vitis cum palmite sit neces¬saria ad hoc, quod fructum faciat palmes. Sed quia vitis est vera, tunc qui manet in Christo et Christus in eo, hic «fert fructum mul¬tum». Declarat praemissa dicens: «Quia sine me ni¬hil potestis facere» sicut nec palmes sine vite. Unde Christus est «fons vitae» etc. Et recte subiungit: Et «si quis in me non remanserit, mittetur foras sicut palmes. Et arescet, et col¬ligent eum et in ignem mittent, et ardet» etc. «Si manseritis in me et verba mea in vobis man¬serint, quodcumque volueritis, petetis, et fiet vobis». Nota, quo modo hoc est manere in Filio Dei, quod est eius Verbum in vobis manere. Tunc tu sis sapiens, quando sapientia in te manet. Tunc vivit corpus, quando est in vita animae, et hoc est, quando anima manet in corpore etc. 11ra lin.17 «In hoc est clarificatus Pater meus, ut fruc¬tum plurimum afferatis et efficiamini mei disci¬puli». Nota bene, quo modo agricola clarificatur, si talis est vitis eius, quam plantavit, quod eius palmites faciunt plurimum fructum et quando sunt veri discipuli sapientiae Patris. Sicut si diceretur: In hoc Plato glorificatur, quod Platonica doctrina efficit multos tales dis¬cipulos facientes plurimum fructum. «Sicut dilexit» etc. Ostendit, quod non est locutus nisi de unione, quae est caritas. Nam illa unio et remanentia palmitis etc. non est nisi in caritate. Unde sicut amor, quo Pater diligit Fili¬um, est Spiritus Sanctus et spiritus Patris, ita amor, quo Filius diligit suos discipulos, est Spi¬ritus Sanctus, qui est spiritus Filii. Non igitur coniunguntur discipuli Christo nisi per amorem: Et hic amor est spiritus Christi. Non uniuntur docibiles sapientiae nisi per amorem sapientiae; et hic amor est spiritus conectens. Hoc est igitur manere in vite, scilicet in dilectione Christi, uti ait: «Manete in dilectione mea!» Et quo modo hoc fiat, subiungit: «Si praecep¬ta mea conservaveritis» etc. Nota: Quando in nobis loquitur Christus sive aeterna sapientia, tunc illa loquitur in ratione nostra. Nam Christus est sapientia et ratio infinita. Praecepta rationis sunt praecepta aeternae legis, quae est sapientia Patris. Et sicut ars non habet esse nisi in intellectu et tunc manet, quando servat praecepta. Nam non potest aliter manere 11rb ars intellectualis nisi in servando praecepta intellectus. Manere enim eius est servare id, per quod constituitur in es¬se. Et hoc servare est manere et hoc manere est amare. Et nota: Quando intellectus praecipit arti per hoc, quod servat praecepta eius, manet servare oboedire manere amare idem etc. Sed Christus fuit «oboediens usque ad mor¬tem»; ita et nos Christo. Tunc, uti Christus ma¬net in dilectione Patris, ita et nos etc. Sequitur: «Haec locutus sum vobis» etc. Vide nunc, quo modo non est gaudium aliud, in quo nos gaudiosam vitam possidemus, nisi gaudium Christi. Et in illo est impletio gaudii nostri, sicut Johannes Baptista dixit, quo modo gaudium Christi est ut sponsi et gaudium nostrum est ut amicorum sponsi, qui gaudemus in gaudio sponsi. Vide, quod in aeterna laetitia non est nisi vita Christi et gaudium eius, in quo est impletio vitae nostrae et gaudii nostri.