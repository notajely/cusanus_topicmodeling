174r «Quis es, ut responsum demus». Et: «Ego vox clamantis in deserto: Dirigite viam Domini!» Johannis primo et in evangelio dominicae quar¬tae in adventu Domini. Et ipsum evangelium exponatur et introdu¬catur, quo modo Johannes venit, «ut testimoni¬um perhiberet de lumine». Nota de Johanne: Cur dicitur hominis ani¬ma in Platonicis libris secundum Augusti¬num? Item, quo modo Johannes respondit ‹se non esse Christum›. Ibi: Quid Christus? «Quid Elias»? Quid «pro¬pheta»? Primo dicatur: «Quis es?», secundo de ‹voce clamante in deserto›, tertio de paenitentia. Item quoad primum sciendum, quod esse praesupponitur in quaestione «quid est?». Et ideo «esse est Deus», qui in omni quae¬stione praesupponitur. Et nisi «esse» sciatur, «hoc esse vel illud» sciri nequit. Et ideo nihil sciri potest, nisi Deus sciatur. Et cum vita intellectus sit intellegere, non pot¬est esse intellectus in vita, si ignorat Deum, quia tunc omnia ignorat. Deus est, quod in omni dubio praesupponi¬tur. Ideo est ipsa infinita certitudo, praecisio, necessitas etc. Item non dubitabant quaerentes Johannem posse esse Christum Eliam vel Prophetam. Et ibi: Quid homo, qui praesupponitur in Christo, Elia et Propheta? Et de hoc extensius. Et considera, quo modo Johannes nec Chri¬stus nec Elias nec Propheta, capiendo prophe¬tam modo, quo Paulus ait nos partim scire et partim prophetare. Nam Johannes fatetur se cer¬tum de ostensione Christi. Et ideo «plus quam propheta<m>» a notationibus et in nube et signo videmus. Et nota tres gradus sanctorum. Item, nota secundo: «Ego vox clamantis», quo modo «ego» proprie convenit Deo secun¬dum Platonem. Et dicit: «Ego sum» etc. Et qui dicit «ego» et addit aliquid, ostendit se non esse absolute «ego», sed «ego» talis aut talis, ut creatura non sit nisi quaedam divina relucen¬tia contracte. Item, quo modo «vox clamantis»; quo modo in voce verbum sit, in voce Johannis Christus. Et ibi, quo modo Johannes sacerdos ultimus Veteris Testamenti, Petrus sacerdos primus Novi, et sic Christus ‹finis et principium› 174v complicite. Et de voce Johannis ibi diffuse; et quo modo omnia, quae Johannes fecit, ad hunc finem tan¬tum, «ut testimonium perhiberet» etc. Nota: Christus dicit Johannis Vto ‹lucernam ardentem et lucentem›, et ipse dicit se ‹vocem›. Sic vox est lucerna. Nam sicut in voce est verbum illuminans ra¬tionem, sic in lucerna lumen. Christus se dicit ‹lumen›, Johannem «lucernam» etc. Ratio est lux spiritualis etc. Illuminamur enim per rationem: quando aliqua, quae dicuntur, sunt obscura, per rationem illuminantur, ut in ma¬thematicis et physicis etc. Item, de hoc, quod dixit se ‹vocem in deser¬to clamantis›. Nam vox, quae lux est, non au¬ditur nisi in separatione seu deserto. Opor¬tet enim hunc mundum deserere, qui debet audire sapientiam, cuius ‹regnum non est de hoc mundo›. Mundum habemus, ut excitemur ad quaeren¬dum, sed in quaerendo oportet recedere de mundo. Item nota: Quid est ‹dirigere viam Domini›? Est enim paenitentiam facere. Una est via versus inferius, alia versus superi¬us; et illa est ‹via Domini›, et ad illam oportet paenitere etc.