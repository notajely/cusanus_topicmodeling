130v «In nomine Jesu flectetur omne genu» Ad Philippenses 2 et in epistola. Causa, cur ‹omne genu flectetur›, est, quia cognitio de Jesu manifestabitur omni spiritui rationali; ex cognitione orietur humiliatio coram ipso etc. Quo modo Paulus non aliud arbitrabatur «scire nisi Jesum, et hunc crucifixum». Neque Paulus dum praedicaret, quando ‹ex parte se cognoscere› dixit ‹et ex parte prophetare›, Christum apprehensione gloriosa apprehendit, sed fide elevata. Non enim possumus in hac vita ascendere ad apprehensionem nisi per fidem, ut ait Isaias: «Nisi credideritis, non intelle¬getis». Veritas igitur non aliter quam fide attin¬gitur. Est autem fides veritas revelata, quae in humilitate apprehensionis recipitur, licet conatu ex nostris viribus elicito non attingatur. Omnis autem Pauli praedicatio fuit in aper¬tione evangelii sibi a Christo revelati, dum ‹raptus esset in tertium caelum›. Haec autem apertio ad hoc resolvitur, ut Jesum cognosca¬mus et eius crucifixionem. Cognoscamus quidem Jesum non carnaliter, sed spiritualiter! Carnaliter quidem Paulus et apostoli ab initio eum cognoverunt quasi homi¬nem, quem in carne videbant; spiritualiter autem, quando spiritum cognitionis, quo ab alto induti sunt, receperunt. Sed nec tunc ipsum, ‹uti est›, in hac vita cognoverunt nisi «in aenigmate», sed profecerunt, quoad vixerunt, ut hic ex profectu magis ardenter inflammati in patria intimius eidem uniti apprehensionem gloriosam attinge¬rent. Loquar autem pro hac die de cognitione Jesu, quantum Deus dederit, ut scias merito ‹omne genu in eius nomine flectendum›. Loquar de eius crucifixione in die Parasceves. Quoad cognitionem Jesu advertamus ad epistolam etc. Haec epistola nobis aperit noti¬tiam Christi et nos sollicitat, ut sentiamus in nobis hoc ipsum etc. Est igitur hoc argumentum ex epistola: Christus «oboediens» fuit Patri «usque ad mor¬tem»; ideo et nos! Meruit Christus gloriam; ita et nos merebimur. «Omnis Christi actio no¬stra est instructio». Tria per ordinem notanda ex epistola: Primo, quid «Jesus»; secundo, quo modo ‹ei omne genu flecti debeat›.