122r «Remittuntur ei peccata multa, quoniam dilexit multum» Luc. 7o. Mariam Magdalenam peccatricem fuisse et multa peccata habuisse atque ipsam ‹mul¬tum dilexisse› et ob hoc maximam gratiam consecutam fuisse in dimissione peccatorum verba Christi praetacta ostendunt. Unde, quo modo caritas, quae «operit multitudinem peccatorum» (I Petri 4o), hoc efficit, ut anima fiat plena Spiritu Sancto, quae fuit plena spiritu tenebrarum, et sic transferatur de hoc mundo ad felicitatem, hodie videndum occurrit in exemplo Mariae Magdalenae. Nam ipsa est Maria «peccatrix mulier in civitate», contempta a Pharisaeo, plena uni¬versis delictis et ‹septem malignis spiritibus› secundum Marcum, quae hodie ad amplexum sponsi Verbi incarnati provecta exsistit se¬cundum illud Ezechielis 16o: «Vidi te con¬culcari in sanguine tuo, et dixi tibi, cum es¬ses in sanguine tuo: Vive!» Et post pauca: «Et expandi amictum meum super te et ope¬rui ignominiam tuam», «et lavi te aqua et emundavi sanguinem tuum ex te, et unxi te oleo et vestivi te discoloribus» etc. De qua ad nostram salutem ut digne pro¬ferre aliquid valeam, oremus. Primo de evangelio et secundum thema. Post hoc de tribus dicamus, scilicet de peccato, de causa remissionis et de effectu eius. PARS PRIMA Homilia evangelii (Luc. 7,36-50) subtilis et copiosa ‹Rogabat Jesum quidam Pharisaeus, ut manducaret cum illo›. Hoc egit divina providentia, ut qui ‹venit peccatores salvare›, rogaretur, ut manduca¬ret cum Pharisaeo, ut tali modo commodius salvaret. Nam ipse, qui est ‹Verbum vitae›, pabu¬lum et «panis» atque refectio «vitae», passus est se ‖quasi refectione indigentem‖ rogari ab infirmo quasi a sano et divite, ut sic sal¬vet. Offert se Christus cotidie in persona in¬digentis, ut pascentem pascat. Admiranda est ista doctrina Christi! Ut ego consequar pascentiam spiritus mei hominis, alium ho¬minem pascere debeo: «Quod tibi vis fieri, alteri facito!» Si tibi aliquid de iure faciendum foret ab aliquo, qui non habet, ut id efficiat, ab eo consequimur retributionem, qui est ipsa iu¬stitia, scilicet a Deo, qui est retributor om¬nium bonorum, ut nullum bonum sit irre¬muneratum. Unde non retribuit iustitia minus debito, cum sit iustitia, nec ad hoc respicit, quod ago, sed ad affectum, ut sit iustitia retribu¬tiva secundum condicionem suae excellen¬tiae, cum qua coincidit largitas, benignitas et misericordia supererogans, scilicet solvendo centuplum: pro corruptibili incorruptibile, pro plumbo aurum, pro refectione temporali «vitam aeternam» ‖(Luc. 18o)‖. Sumus nos homines omnes in uno Chri¬sto homine fratres, qui est «Filius hominis» et vinculum unionis naturae humanae cum divina creatrice omnium. Christus enim sic omnem tollit remotionis differentiam, ut barbarus et Scyta non sint in ipso diversi, sed fratres. Si igitur ego misericordiam ostendo fratri in Christo, consequor in Christo, qui est ple¬nitudo gratiae, ‹secundum magnam miseri¬cordiam eius› retributionem; id enim, quod proximus restituere nequit, licet obligetur, ille restituet, in quo ipse proximus est po¬tens, scilicet Christus, in quo frater in Chri¬sto potens est, cum in Christo sua humani¬tas, ‖quae est ipsa Christi humanitas,‖ sit plena omni gratia et omnibus divitiis. Mea enim humanitas in Christo est meo principio, scilicet Verbo, per quod creatus sum, unita. Sic, et cuiusque hominis. Et hinc quod uni cuicumque minimo fit, Christo fit ‖(Matth. 25o)‖, cum cuiusque ho¬minis, tam magni quam parvi, humanitas sit suo principio in Christo unita. Retribuit igitur unusquisque in Christo non quasi in alio, sed ut in sua humanitate unita principio vitae. Et ita retribuit huma¬nitas unita vitae vitam divinam, quando ego mihi ipsam in homine feci debitricem. Et est retributio, vitae scilicet, quando ipsa humanitas vitae unita in Christo me ho¬minem ad participationem assumit, ut sic ego homo in mea humanitate, quae est in Christo Jesu, assequar participationem vitae divinae, quae est unita humanitati in Christo, sicut ego in eo, quod sum hic homo, ex par¬ticipatione humanitatis assecutus sum vitam humanam. Illam assecutus sum per contractionem speciei humanitatis, ut per humanitatem sic contractam, ‖in suo descensu et casu a plena sua veritate et perfectione in variis defecti¬bus involutam,‖ sim hic talis homo, ut hu¬manitas sit contracte suppositata in hoc in¬dividuo, ubi participatur, licet ipsa in se non sit divisibilis et contrahibilis, uti est essentia specifice absoluta. Sed humanitas in Christo non est sic con¬tracte suppositata, sed in summa altitudine sua permanens, ‖ut ipse ait (Joh. 10o): «Quod dedit mihi Pater meus, maius omnibus est», ut ipse sit «solus Altissimus» secundum na¬turam humanitatis,‖ non cadens a veritate, sed ei inhaerens. Inhaeret enim purissima humanitas veri¬tati suae essentiae, quae est Verbum Dei, per quod «omnia facta sunt». Unde, licet omnes homines per partici¬pationem humanitatis sint homines, tamen in nullo homine participatur ipsa humanitas si¬cut in alio: in uno clarius, in alio obscurius, in solo Christo, uti est in veritate, in omni¬bus aliter cum casu a veritate puritatis et per¬fectionis. Assequimur igitur obscuram humanam vitam et varie defectuosam, quia humanita¬tem in casu a veritate participamus. Sed ipsa humanitas Christi, cum sit in veritate essentiae suae unita ‹Verbo vitae›, illa potest se illi, ubi fuit obscure participata cum defectibus multis, in altiore gradu veri¬tatis essentiae et vitae Verbi, in quo subsi¬stit, participabilem facere aut communicare, ut sic nos defectuosi homines in eo, quod Christus se nobis participabilem facit, vitam divinam assequamur; – sicut ignorans disci¬pulus assequitur perfectionem, quando erit uti magister participatione doctrinae magis¬tri (Luc. 6o). Unde una quaedam communis specificaque natura est magistri et discipuli, quae cum sit perfecta in magistro quoad ma¬gisterium et imperfecta in discipulo, tunc perfecta perficit et ad se vocat imperfectum per sui participationem. Et ita perfecta vita divina pascendo ad se convertit, et pascentia est participatio. 122v Redeuntes ad textum evangelii pensan¬dum extimo, quo modo admiranda illa in¬carnata Sapientia hoc egit, ut rogaretur a Pharisaeo venire ad eius domum et ⌈secum⌉ manducare, ut sic actus, qui per peccatricem fieri praeordinatus fuit, non posset honeste impediri per Pharisaeum. Fuit enim Pharisaeorum supercilium et fermentum, ut quasi boni peccatoribus non communicarent; et tale erat eorum iudicium bonos a malis coinquinari, uti etiam hoc in praesenti daret evangelio et in aliis plerisque locis. Unde, ut tolleret ‹hunc malignum› spiri¬tum superbiae de Pharisaeis, passus est se ro¬gari, ut sic rogatus eius domum intrans et discumbens non posset cum honestate pec¬catricem cum dono unguenti intrantem re¬pellere. Dicit autem textus: «Et ecce, mulier, quae erat in civitate peccatrix, ut cognovit, quod accubuisset» Jesus «in domo Pharisaei, attulit alabastrum unguenti». Peccatrix mulier ista videtur in civitate illa ob peccatorum notorietatem ita ab om¬nibus cognita, ut sine alio proprio nomine ex hoc solum nota fieret, si peccatrix nomina¬retur. Quae autem fuerit, praesens festivitas ecclesiae ostendit, quae ipsam Mariam Mag¬dalenam fuisse asserit, quando hoc evange¬lium legi hodie instituit; aut saltem per hoc intellegimus ‹Mariam Magdalenam, de qua› Christus ‹septem daemonia eiecit›, ut ait Marcus evangelista (Marci ultimo), fuisse peccatricem mulierem sic ad Dominum con¬versam. Vigilabat haec mulier peccatrix et obser¬vabat omni diligentia, quo iret Salvator, quem ardenti desiderio quaesivit. Et iam ha¬buit paratum alabastrum unguenti indubie valde pretiosi, quo consuetum erat inungi magnos et praecellentes. Et hinc hoc dono gratissimo nobilibus cogitaverat velle placare ‹Iudicem vivorum et mortuorum›, Messiam ipsum et ‹Regem regum› terrae. Et quia ea, quae praeposuerat efficere ipsa peccatrix, non poterant nisi Jesu sedente fieri, hinc, «ut cognovit, quod accubuisset» etiam «in domo Pharisaei, attulit alabas¬trum». Non respiciebat se posse notari aut re¬pelli, si domum Pharisaei intraret, sed so¬lum, si Jesum ita posset invenire sedentem, ut caritatis opera expleret. ‹Caritas omnem timorem foras misit› et non sinebat eam ocu¬lum ab amato retrahere, ut ‖suam muliebrem diffamatissimam condicionem et apparentiali scrupulositate austerum‖ Pharisaeum intu¬eretur, – ut sic eam aut timor aut pudor retraheret. Cum igitur attulisset unguentum in fri¬gido odoriferoque alabastro repositum, im¬perterrite intravit. Egit enim extrema medici necessitas, ubi omnis cessat erubescentia, ut super convivantes non invitata intraret, quia ibi scivit medicum discumbere et omnem moram mortali periculo subiectam. Fuit enim amore ebria et dolore insana, ut nullarum antiquarum consuetudinum me¬moraretur. ‹Et stans retro iuxta pedes eius lacrimis coepit rigare pedes eius et capillis capitis ⌈eius⌉ tergebat, et osculabatur pedes eius ‖et unguento unguebat›‖. Verecundia eam retro stare fecit, quia cognovit peccata sua, reddens se indignam, ut vultum vultui praesentaret. Sed dum se peccatricem cognovit, stando retro vultum pedibus Salvatoris dedit et humiliata se ad pedes applicuit, ut lacrimis suis se ream et rigatione pedum cum lacrimis se ad placan¬dum iudicem venisse ostenderet. Obtulit se servitricem velle esse Regis, cuius ‹regnum non est de hoc mundo›, quae fuit servitrix ‹principis huius mundi›. Obtulit omne, quod habuit, pro eius servitio: ani¬mam, quam effudit in imbre lacrimarum, to¬tum corpus, quando oculis fontem dare praecepit lacrimarum ‖ad rigandum‖, quando manibus dominicos pedes lavit, quando capillis tersit, quando ore osculaba¬tur, quando totum corpus ad hoc bene effi¬ciendum se incurvavit et applicuit, quando omnia sua membra et opera ‹transtulit de re¬gno tenebrarum› ad regnum lucis, quando et in extrinsecis bonis complacere studuit un¬guento, ut sic omnia prius deordinata a fine et salute nunc ordinaret in finem et vitam. O, cum qua fide haec mulier quaesivit Salvatorem! Cum qua spe assequendi gra¬tiam accessit! Cum qua caritate tot lacrimas emisit, tot tersiones pedum fecit, tot amo¬rosis osculis pedibus inhaesit! Quam pretio¬sissima unctione unguenti adhaerentis et in¬trantis et delectabiliter refrigerantis, quod potuit, indelebiliter impressit et firmavit! Arbitror non sine maximo mysterio evan¬gelistas varie hoc exercitium revertentis ani¬mae peccatricis describere. Nam Matthaeus, Marcus et Lucas in domo Simonis, quem Lucas Pharisaeum, alii Leprosum nominant, hoc autem dicunt, Jo¬hannes vero in domo Marthae et ipsius Ma¬riae eius sororis. Dicunt Matthaeus et Marcus unguentum super caput effusum Salvatoris rigationem lacrimarum et capillorum tersionem subti¬centes; dicit Johannes de tersione pedum cum capillis, et rigationem lacrimarum non ponit. Haec autem varietas ex eo fortassis Dei nutu advenit, ut revertentis animae viam nemo putet ad unum aliquem sensibilem modum perstrictam, sed solum necesse esse, ut omnis anima unctione effusoria Christum attingat, ‖sicut Evangelistae de unctione concordant,‖ et sic unctum in se sepeliat, ut Christus ait causam unctionis esse sepultu¬ram. Ibi enim Christus quiescit et dormit in pace, ubi unctus reponitur, sive illa unctio facta fuerit a pedibus Christi sursum, sive a capite Christi deorsum. Spiritus enim, qui Christum Dei Filium fatetur – sive eo or¬dine, quod humanitas sit sursum unita divi¬nitati ‖per eius supremam exaltationem,‖ sive eo, quod ‹Verbum sit caro factum› per eius misericordem descensivam humiliationem – hic ungit Christum unctione sua effusiva ut ‹Regem caelorum›, quem in se abscondit ut thesaurum, qui in ipso quiescit, in cuius vir¬tute finem desideriorum attingit. Et talis unctio est, cum qua coincidit ungi «a Sancto», ut in Canonica Johannis 2o: «Vos unctionem habetis a Sancto et noscitis om¬nia»; ubi de hoc. 123r «Videns autem Pharisaeus, qui vocavit eum, ait intra se dicens: Hic si esset pro¬pheta, sciret utique, quae et qualis est mu¬lier, quae tangit eum, quia peccatrix est». Fuit propterea introducta mulier in civi¬tate peccatrix, ut non lateret Pharisaeum <eam> esse peccatricem. Unde Pharisaeus, qui ‹rogavit› – quod coincidit cum ‹vocavit› – Jesum, intra se aie¬bat, non scilicet ore sed mente arguendo, Christum non fore prophetam omnia scien¬tem, quem latebat mulieris condicio, quae nota fuit civitati. Ac si Christus alienigena hoc virtute prophetiae ignorare non posset, quod incolis loci innotesceret ex consuetu¬dinaria experientia! Unde dicit: ‹Si propheta esset, scire deberet, quae et qualis est mulier, quae tangit eum, quia peccatrix est›; in se subinferens: “Hoc autem ignorat, quia non pateretur eam sibi ungere pedes, si peccatri¬cem esse sciret”. Sed Christus, qui omnia sci¬vit, non recte arguentem Pharisaeum arguit ex similitudine dicens: «“Simon, habeo tibi aliquid dicere”. At ille ait. “Magister, dic”.» Nominat eum proprio nomine Simonem, ut attentior sit, quia ad ipsum loquitur ob causam ⌈suae⌉ instructionis. Et ob hoc vo¬catur «magister» a Simone, quasi ipsum uti magistrum audire exspectet. «Duo debitores erant cuidam faeneratori. Unus debebat denarios quingentos et alius quinquaginta. Non habentibus illis, unde redderent, donavit utrisque. Quis ergo eum plus diligit?» Ad evacuandum malum conceptum de Pharisaeo adducit de duobus debitoribus Christus similitudinem, hoc est de pluribus, ut pluralis locutio non ad duos, sed quos¬cumque plures varios debitores sit relata. Tenebantur autem illi non solum princi¬palem sibi mutuatam summam restituere, quia hic, qui mutuavit, “faenerator” erat et exigere voluit ultra sortem usuras. Quemadmodum Creator, qui nobis ratio¬nalibus creaturis vitam tradidit rationalem, non ut sit in nobis sine fructu acediose tor¬pescens et sic ad ipsum, qui Dominus om¬nium est, quasi mutuum infructuosum red¬eat, sed ut fructum ex se exserat rationalis vitae et sic redeat ad Creatorem quasi “fae¬neratorem”, qui non contentatur nisi ‹red¬dita ratione villicationis›, ‖ut Christus nos per similitudinem talentorum, et de ab¬scondito unius et de arbore infructuosa tol¬lenda instruit‖. Unde, cum de negotiatione foret ratio duorum exacta et quisque plus deberet, unus in quingentis, alius in quinquaginta, hoc est unus in multo, alius in decuplo minore, et ambobus ‹non habentibus, unde redderent›, donavit utrisque. Quia qui donavit, non artabatur ad do¬nandum – erat enim “faenerator” – , sed do¬navit igitur voluntate. Quando autem aeque voluntarius fuit ad donandum magnum et paucum “faenerator”, hoc ex dilectione inaequali debitorum pro¬cessit. Nam si non plus dilexisset – <non> plus obligatus quam minus <obligatus>, sed ae¬qualiter –, nulla fuisset causa in debitoribus plus remittendi plus obligato. «Respondens Simon ait: “Aestimo, quia is, cui plus donavit”. At ille dixit ei: “recte iudicasti”.» Sumit Christus ex hoc suo responso con¬cludendi propositum, ut diceret Simoni se non ignorare condicionem mulieris. ‖Sed ostendere sibi incepit, quo modo «caritas operit multitudinem peccatorum», quam ipsa se habere ostendit,‖ ac quod ideo illa ⌈sua⌉ condicio non debebat eum retra¬here, quin ei misericordiam faceret. «Conversus» enim «ad mulierem dixit Si¬moni: “Vides hanc mulierem? Intravi in do¬mum tuam; aquam pedibus meis non dedisti. Haec autem lacrimis rigavit pedes meos et capillis suis tersit. Osculum non dedisti. Haec autem, ex quo intravi”», – alii libri ver¬iores habent «intravit» – «“non cessavit os¬culari pedes meos. Oleo caput meum non unxisti. Haec autem unguento unxit pedes meos”.» Tria, quae hospitibus exhiberi debeant se¬cundum loci et temporis consuetudinem et non fuerunt exhibita Christo per Phari¬saeum, sed per mulierem non modo consue¬tudinario, sed excellenti et cum caritate ma¬gna, enumerat Christus. Unde lotio fieri consuevit pedibus, sed non nisi aqua communi, non aqua expressa per oculorum rivulos ex compressione mae¬sti spiritus in corde residentis. Osculum oris ad os offerebatur, non pe¬dum, nec continua reiteratione; sed mulier non cessavit continuare. Oleo caput unguebatur; sed mulier pedi¬bus applicuit pretiosissima unguenta. Quanti igitur habitus est hic hospes in receptaculo cordis mulieris, cui tanta sunt exhibita reverentiae et caritatis signa! Unde illa mulier se debitricem cognos¬cens se ex intimis obtulit pro satisfactione, quam facere nequivit. Dilectionis tanta signa ostendit in aliena domo defectum hospitis tanto spiritus ardore supplens! Igitur secun¬dum iudicium tuum, Simon, «remittuntur ei peccata multa, quia dilexit multum». Postquam enim in exhibitione operis os¬tenditur id, quod est amoris, et notum est ipsam ultimum potentiae ostendisse, quo modo potest esse aliquid, in quo obnoxia re¬maneat, cui nihil offerendum remansit? Dilectio igitur magna, qua in veritate cor eius inflammatur, uti signa fletus, osculorum et unguenti ostendunt, hoc agit, ut secun¬dum eandem mensuram exurantur remis¬sione iudicis delicta, ita quod sicut ei ‹multa remittuntur, quae multum dilexit›, ita, «cui minus dimittitur», signum est, quod «minus diligit». Et postquam sic evacuavit de corde Pha¬risaei malum et erroneum iudicium, ut sic ⌈ipsum⌉, qui panis verus est, pasceret in spi¬ritu eum, qui eum corporali pascentia refi¬ciendum vocavit, ad mulierem se convertens 123v dixit: «Remittuntur tibi peccata tua», ut sic mulier illa plorans gauderet se salutem tanto ardore spiritus quaesitam post tot osculorum continuationes, quae ab initio introitus sui per tempus totum convivii durabant abun¬dae, repperisse et eam refectionem spiritus assecutam, quam tantopere quaesivit inter epulantes. «Et coeperunt, qui simul discumbebant, dicere intra se: “Quis est hic, qui etiam pec¬cata dimittit?”» Haec est causa, cur secundum locum et tempus et praesentiam discumbentium om¬nia haec praeordinata fuerunt, ut scilicet ex admiratione tam magnarum rerum, quae sunt in «iustificatione impii», in stuporem verterentur et inquirerent de Christo, non ut de homine, sed ut de eo, qui ‹peccata dimit¬tit›, quod non est puri hominis, sed Creato¬ris. Ipse enim, qui est creator, est et iustifi¬cator. Sicut enim requirit omnipotentiam ni¬hili elevatio ad esse, sic etiam et impii ad iustificationem translatio non minoris virtu¬tis opus est. Infinita etenim bonitas hoc solum efficere potest, cum in nullius finitae virtutis poten¬tia hoc esse possit. Quo modo enim mortuus se ipsum ad vitam resuscitabit, quando vir¬tus vitae in ipso cessavit? Sic etenim nec impietas se ipsam ad ius¬titiam eriget, cum ipsa iustitia in impio pe¬nitus sit extincta. Eiusdem igitur erit hoc ef¬ficere, cuius est de nihilo aliquid et de morte ad vitam trans ferre. Et hinc hoc pabulum spiritus assecuti sunt discumbentes, ut Christum conciperent tamquam remittentem peccata, iustificantem, reficientem et salvantem secundum vitam spiritus. Ad hoc autem, ut in hac iustificatione adverterent necesse fore salvandi spiritualem oboedientiae operam, quae in fide consistit, concurrere, «dixit Jesus ad mulierem: “Fides tua salvam te fecit. Vade in pace!”», ut sic eos hoc admirando doctrinae pabulo con¬fortaret: scilicet non posse nisi fidelem asse¬qui salutem, et quod fides illa coincidat cum Salvatore, ut id sit Salvatoris, quod est fidei. Nam Christus, cum diceret: «Remittuntur tibi peccata», ipse erat, qui remisit, ut recte intellegebant simul discumbentes. Sed nunc dicit fidem eam salvam fecisse. Erat igitur fides, quae eam salvam fecit: Christus, qui peccata dimisit. Christus igitur non salvat, nisi credatur ipsum esse Salvatorem. Fides igitur, quae accedit ad Christum tamquam ad Salvatorem, hoc agit, ut Chris¬tus salvet, ut sic salvatio sit Christi et fidei non tamquam duorum, ut alia sit fides et alius Christus, sed per coincidentiam, ut Christus sit fides, quae salvat. Transit enim in unitatem cum Christo spi¬ritus fidem habens Christi, ut operatio sal¬vationis non sit Christi quasi alicuius separati a spiritu, qui salvatur, nec sit fidei quasi po¬tentiae, quae non est Christus, sed sit unius, qui est Christus Salvator et fides salvati. Hic autem, qui sic salvationem attingit, quia ipse per fidem in Christo et Christus per salvationem in ipso, iubetur ‹ire in pace› per Christum. Nam ipse iam ad finem viae pervenit, in quo est quies, ut non amplius ad pacem quaerendam opus habeat ambulare, sed in pace inventa, sicut discipulus ignorans diu perquirens magistrum ipsum inveniens in pace est, quando ipsum, quem quaesivit, in¬venit. Sed nondum similis magistro. Quare ha¬bito magistro in pace ambulat, scilicet pro¬ficiendo. Et haec de evangelio etc. PARS SECUNDA De peccato a) Quo modo spiritus noster intellectualis in se et legem aeternam et peccatum in lumen intelligentiae offendere experiatur 124r De peccato. Circa intellectum huius, quod communi¬ter de peccato dicitur, adverte ad doctrinam sancti Johannis in Canonica sua, qui ait cap. 3o: «In hoc cognoscimus, quoniam ex veritate sumus, et in conspectu eius suade¬mus corda nostra. Quoniam si reprehenderit nos cor nostrum, maior est Deus corde nos¬tro et novit omnia. Carissimi, si cor nos¬trum non reprehenderit nos, fiduciam habe¬mus ad Deum; et quodcumque petierimus, accipiemus, quoniam mandata eius custodi¬mus et ea, quae sunt placita coram eo, faci¬mus». Et de hoc ait Christus Johannis 3o: «Qui male agit, odit lucem», «ut non arguantur opera eius». «Qui autem facit veritatem, ve¬nit ad lucem, ut manifestentur opera eius, quia in Deo facta sunt». Et huius sententiam dicit Christus (Joh. 9o) ad Pharisaeos: «Si caeci essetis, non haberetis peccatum». Ex istis patet, quo modo spiritus noster ex veritate est, cuius in se gerit lumen. ‖Joh. 1o: «Lux in tenebris lucet». «Erat lux vera, quae illuminat omnem hominem ve¬nientem in hunc mundum». Hoc propheta attendens David ad magnam laetitiam duc¬tus est dicens: «Signatum est super nos lu¬men vultus tui, Domine. Dedisti laetitiam in corde meo».‖ Nam intellegentia, quae in nobis est, summo desiderio ad veritatem inclinatur tamquam ad vitam suam ‖et exemplar suum; cuius cum sit imago, tunc‖ in se quoddam habet iudicium, ut sciat, quae sint opera lu¬cis. Unde lex illa aeterna, quae sic in nobis lucet, ista ostendit spiritum intellegentiae immortalem, uti est lex ipsa veritatis, quae est incorruptibilis. In nobis igitur habemus cognoscentem spiritum, qui ‹ex veritate est›, qui nos in¬struit, quando aliquid reprehensibile egimus contra legem illam aeternam; nam «cor nos¬trum», scilicet intellectuale, «nos reprehen¬dit». Sed cum ‹Deus maior sit› corde intellec¬tuali, quia est fons lucis cognitionis, ex cuius emanatione anima nostra assecuta est lumen cognitionis, hinc Deus novit omnia nostra intrinseca. In nobis igitur experimur nos apud Deum iudicari reprehensibiles aut non, et hoc cognoscentes «in conspectu eius suade¬mus», id est, discutimus corda nostra, ‖Ibi enim experimur ex reprehensione cordis reprehensibiles coram Deo nos esse‖, quod «si non reprehenderit nos cor nostrum, fi¬duciam habemus» etc. Unde, cum nemo possit dolere, nisi ipsum cor suum reprehendat, patet, quo modo contritio de peccato ex lumine divino cognitionis exoritur. Sed «si cor nostrum nos non reprehendit», non reperimus, de quo doleamus; hinc non videntes nos in te¬nebras cecidisse, sed in veritate lucis stare «fiduciam habemus ad Deum» etc. Iudicamus igitur, ut ait sanctus Johannes, nos tunc mandata custodire, et ‹quae sunt Deo placita, facere›. Quare hoc est pecca¬tum: transgredi mandatum lucis et non agere opera lucis, quae sunt opera veritatis Deo placita, quia ipse est lux veritatis sine omni tenebra. Unde peccatum est in lumen intel¬legentiae offendere. Ita Christus nos docet (Joh. 15o): «Si non venissem et locutus eis fuissem, peccatum non haberent. Nunc autem excusationem non habent»; nam penitus ignorans in actuali peccato excusationem habet, quia non offen¬dit in lumen intellegentiae. Quare est attendendum, quod lumen in¬tellegentiae, quod nos gestamus in similitu¬dine lucis divinae, quae est ipsa veritas, est lumen rationis et ipsi rationi naturale, sine qua ratio nostra non est perfecta ratio. ‖De quo Ad Romanos 1o et 2o eleganter, quo modo‖ in illo lumine videmus, ‖quae legis sunt, scilicet «datorem vitae», Deum, et in Deo fratrem, scilicet‖ proximum, diligen¬dum, sicuti et diligi optamus. Lumen intelligentiae in lumine gratiae Christi exuberare Sed non videmus in eo lumine potentiam spiritus, quae est unio eius cum ipsa nuda veritate, ubi est summa felicitas. Sed Christus, ‖cuius rationalis intellegen¬tia est summe unita divinae veritati, ut splen¬dor radio‖ – sicut et omnis rationalis spiri¬tus suo modo distanter, ut similitudo ‖seu imago exemplari, ut aer illuminatus splendori radii‖ –, venit, scilicet Christus, et nos instruxit, quo modo possumus filiatio¬nem Dei assequi. Et hoc lumen est lumen gratiae, quod intellegentia nostra per fidem Jesu Christi consequitur. Lumen igitur divinum intellegentiae sic per Christum, qui venit, exuberatum est unc¬tio nos omnia instruens; quae offenditur, quando Christo non creditur, et proximus non diligitur, ut ait sanctus Johannes in Ca¬nonica loco praeallegato cap.3o dicens: «Hoc est mandatum eius», scilicet lucis aeternae, «ut credamus in nomine Filii eius Jesu Chris¬ti et diligamus alterutrum». Qui igitur Christum non recipit, quamvis lumen rationis habere videatur, in quo videt Deum colendum et proximum diligendum, tamen in tenebris manet ignorantiae, cum non recipiat lumen gratiae, quod spiritum ad filiationem Dei vehit. Numquam enim talis – agat etiam, quaec¬umque velit – ad quietem spiritus intellegen¬tiae, quae consistit in apprehensione verita¬tis, «uti est», attingere poterit, cum in lumine suo naturali omnis humanus spiritus impo¬tens sit ad istam visionem; quae quidem im¬potentia suppleri solum potest in Verbo in¬carnato. Qui igitur lumen fidei filiationis Dei non est assecutus, in eo est peccatum manens, quia felicitatem illam supremam, quam nec credit nec sperat, assequi nequit. c) De peccato mortali et veniali necnon de tentatione Secundum ista plane scitur peccatum mortale tunc per nos committi, quando mandata luminis intellegentiae transgredi¬mur. Lumen enim tale nos instruit iustum ordinem servandum, qui est, ut incommu¬tabile bonum commutabili, honestum utili, Dei voluntas nostrae voluntati, ratio sensua¬litati praeponatur. Perversio huius ordinis, quoniam in ip¬sam lumen intellegentiae nequit consentire, peccatum est aversionis a vita, hinc mortale. Unde licet dicatur consensum rationis ef¬ficere mortale in perversitate iusti ordinis, tamen est hoc sane intellegendum secundum praemissa; scilicet quando succumbit ratio, ut tunc dicatur consentire. Quae uti ratio numquam consentit, sed praevalet motus spiritus tenebrarum, mundi et carnis, licet ipsa reclamet. Tamen, quia potest vincere ratio recla¬mans, quamvis sibi vis quaedam videatur in¬ferri, hinc captivitas sibi imputatur. Et ideo quando sic succumbit in servitutem spiritus tenebrarum, redigitur tanto strictius, quanto in ea liberior fuit vis resistendi, ‖sicut negle¬gentia in praelato est mortale peccatum, quando potest avertere subditum a peccato magno et non facit‖. Vocantur igitur motus illi spiritus te¬nebrarum temptationes, quia temptant po¬tius, quam vim inferant rationi, cuius poten¬tia est supra omne id, quod est huius mundi et eius principis. Cedere temptationi ignominiosum est po¬tenti vincere, et non potest imputari non po¬tenti resistere. Hinc in primis motibus nondum rationis iudicio praesentatis non est transgressio; sed ubi ratio repugnans permittit consentire sensualitatem, ordo iustitiae in rupturam transit, et oritur peccatum, prout praemitti¬tur. Aliquando autem sine perversione 124v iusti¬tiae, quia scilicet commutabile bonum in¬commutabili non praefertur etc, turbatio in ordine fit et est peccatum, sed dignum venia, quia sine illo ob naturae fragilitatem vix quisquam esse potest. Peccatum mortale reddit animam perpe¬tuo inhabilem ad hoc, quod fiat «sponsa Christi», sicut incurabilis lepra, cum oporteat sponsam Christi esse sine macula. Veniale peccatum facit animam ad tempus inhabilem, quousque purgetur; unde est ut scabies, cuius sunt diversae species: quaedam cito purgabiles, quaedam morphaticae et quaedam quasi leprae similitudinem haben¬tes difficulter curabiles.