28va lin.40 «Vigilate, quia nescitis diem neque horam!», Matthaei XXV et in evangelio. Dominus multa adducit exempla, ut sciamus solum vigilantes attingere regnum. Nam «re¬gnum caelorum vim patitur et violenti rapiunt». Consistit enim regnum caelorum in visione. «Beati mundo corde, quoniam Deum videbunt». «Haec est vita aeterna» videre te Deum etc. Ad visionem requiritur 28vb vigilia, quia dormien¬tes, si viderent, non vident eo oculo, cum quo dormiunt. Unde: «Ego dormio et cor meum vi¬gilat»; sic corde videtur tunc; sed cor non videt, nisi et vigilet et sit mundum, sicut nec oculus. Hinc: «Beati mundo corde» etc. Docet igitur semper vigilandum corde puro propter incertitudinem adventus sponsi, quon¬iam, nisi quis intret, antequam ‹clausa sit ianua›, postea ignoratur. Clausa ianua vitae huius dicitur morte carnis superveniente. Oportet igitur in hac vita ianuam intrare thalami nuptiarum, alioquin non intromittetur. Ianua est fides formata etc. Nota ibi parabolam, quo modo similitudo regni est solum in parabolis expressibilis. Para¬bolica locutio est iuxta sententiam. Unde nota, quod, quia laetitia aeterna non potest convenientius exprimi quam per laetitiam honestissimam et omnibus communem et ab omnibus scitam et laudatam, ideo ad nuptias transfert sermonem. Nota ibi: «Simile est regnum caelorum». Cur regnum etc.? Alibi ait: «Simile» etc. «homini regi» etc. Item ibi: «decem virginibus». Cur decem? Quia omnes numeri denario explicantur; quod sequitur, repetitio est. Item virgines sunt animae aptae ad connubia Verbi; sic sunt animae rationales. Virginitas est potentialis fecunditas, actu infecunda. Sic anima rationalis in potentia est fecunda, actu adhuc non fecunda sed conceptione Verbi fecundatur; sicut anima fecunditate carens artis fecundatur post conceptionem, ut actualiter artem habeat fecundam etc. Sic nota, quo modo ars est quaedam fecundi¬tas rationis ex se conceptione Verbi eam exse¬rentis. Et ars est quaedam fecunditas, quae ex¬serit formas actuales sensibiles. Sic Deus Pater est intellectus, Filius est ars eius, et unio seu amor intellectus et artis est Spiritus. Item ‹decem virgines›, quae significant hoc loco universitatem fidelium animarum, omnes ‹habent lampades› ardentes etc. Lampades vasa sunt oleumque et flamma, sci¬licet fides, spes et caritas. Cum illis exeunt «obviam sponso et spon¬sae». Attende! Dicitur «sponso et sponsae» et postea de solo sponso dicitur, quia sicut corpus et anima dicitur homo unus et tamen potius secundum animam quam 29ra corpus; ita Christus dicitur sponsus animae potius tamen secundum verbum etc. Sed si consideramus Christum et corpus eius mysticum, tunc videmus in eo sponsum et spon¬sam etc.