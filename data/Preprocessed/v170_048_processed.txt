139r «Dies sanctificatus» etc. Est octavum re¬sponsorium. Ex evangelio duo notemus: primo, quod puer ille, qui ‹natus est in Bethlehem› et ‹vo¬catur Jesus› etc, inventus est per reges. Et in illa parte expediatur id, quod fuit in die Cir¬cumcisionis omissum, de nomine «Jesus», et quo modo quaeritur et invenitur Salvator. Secundo habemus, quo modo reperto eo «procidentes eum adoraverunt» et «obtulerunt ei munera». Quoad primum videamus de nomine Dei, de nomine creaturae et de nomine «Jesus». a) De nomine Dei Abraham quaesivit nomen Dei, et dixit Deus: «Cur quaeris nomen meum, quod est ad¬mirabile» etc? Cur admirabile? Quia non at¬tingitur. Nam haec est omnium prudentium concors sententia, quod nomen eius non est nomina¬bile, quoniam ‹admirabile est nomen eius in universa terra›. Ex eo dicit David, quia ‹ele¬vata est magnificentia eius supra caelos› intel¬lectuales, qui bene ‹enarrant gloriam eius, et opera eius annuntiant firmamentum› etc. Et Salomon Proverbiorum paenultimo as¬cendit in spiritu sursum et deorsum, sed non reperit nomen eius. Sed quid ait ipse, videatur in textu, quia enarrat ‹visionem viri, cum quo Deus, et qui Deo secum commorante ait con¬fortatus: Stultissimus sum virorum, et sapientia hominum non est mecum›. Et postquam opera aliqua Dei enarravit, dicit: «Quod nomen eius est, et quod nomen filii eius, si nosti? Omnis sermo Dei ignitus», etc. Quid igitur attingit omnis creatura de Deo? Nam in operibus eius attingit ipsum admi¬rabilem, sed ipsum non attingit. Vide: Ubi re¬periuntur nomina colorum? Nonne in regione visus? Nam sublato visu non est color. Apud caecum non est color; in omni enim regione, quam caecus attingere potest, non reperit co¬lorem. Est igitur color in regione visus. Sed non attingit omnis color visum; nam visus non est coloratus. Est igitur visus extra om¬nem regionem coloris; et potius visus iudica¬tur in regione coloris nihil quam aliquid, quia nullum est nomen aut nulla est notitia in re¬gione coloris nisi de colore. Nec sciret color dicere aut nominare non coloratum. Et si quaeritur Deus in regione coloris, tunc non reperitur nisi quid optimum coloris, scili¬cet ubi est omnis coloris perfectio et pulchri¬tudo etc. Ita de aliis omnibus sensibus. Sicut igitur ob hoc oculus in centro visus non habet colo¬rem, ut sit omnis coloris principium, medium et finis, et ita de aliis sensibus, sic ‖sensus communis nihil habet sensuum particularium‖, intellectus nihil habet de omnibus, quae in re¬gione rationis et sensus sunt, ut sit se habens ad ipsa, sicut oculus ad colores. Sic Deus se habet ad omnes creaturas. In regione igitur omnium creaturarum non repe¬ritur Deus nec nomen eius nisi secundum na¬turam illius regionis, scilicet secundum perfec¬tionem ultimam ibi in illa regione possibilem. Intellectualis autem perfectio est ultima. Illa Deum purum intellectum nominat, hoc est veritatem, et purum affectum, hoc est bonum; et ita de reliquis. Sed non est aliquod nomen tale Dei, ut ex praehabitis patet. Secundum igitur omnem creatum intellectum Deus potius “nihil” est, cum non sit de ratione intellegibilium, quam aliquid, cum regio illa non attingat non intel¬legibile. Et quia omne verbum ab intellectu emanat, cum sit ratio – verbum enim non est nisi in¬tellectus in ratione –, hinc Deus per intellec¬tum nominatur in ratione; ut, quia intellec¬tus attingit in suo caelo opera divina – reperit scilicet virtutes, potentias etc. –, Deum sic no¬minat in ratione, quia nihil reperit in regione sua de causatis omnibus a causa priore, nihil altius perfectiusque etc; sicut fabrum, qui ex auro et argento fabricat, aurifabrum dicimus a digniore etc. Sed adhuc advertendum, quod sicut visus non attingit nisi coloratum, attingit tamen lu¬men se ingerens in visum non coloratum. Non tamen attingit definitive lumen, cum non sit de regione coloris. Nescit enim, quid sit lu¬men, licet sit ⌈sibi⌉ delectabile et gratissimum supra omnia, cum sine illo lumine nihil in sua regione attingere possit. 139v Sicut igitur lumen corporale se habet ad oculum corporalem, ita spirituale lumen ad oculum spiritualem, scilicet intellectum, ut Augustinus etiam dicit XI De civitate c. ⌈4o⌉ hoc non inconvenienter dici. Nam ingerit se hoc lumen spirituale mentibus, et non ap¬prehenditur definitive, et est lumen extra re¬gionem intellectualium apprehensionum, sed tale, in quo, sicut oculus attingit omnia, quae in regione visus sunt, sic intellectus omnia suae regionis intellegibilia. Sic igitur patet, quod sicut oculo lumen corporale est admirabile et ei ineffabile, sed gratissimum, sine quo nec videre potest nec quidquam visibile est, ut sit lumen ipsum, per quod et in quo fit omnis visio, sic lumen in¬tellectuale est divinum et admirabile et ineffa¬bile seu innominabile, gratissimum super om¬nia, per quod et in quo fit intellectio. Et hoc est lumen revelationis et gratiae. Nam sicut lumen oculis revelat colores et po¬nit visum in actu, qui erat in potentia, sic hoc lumen est lumen revelationis et gratiae reve¬lans intellectui nostro intellegibilia. Et hoc est fortassis, quod omnes sapientes, prophetae et sancti nobis in Scripturis insinu¬ant, quo modo revelatione ipsius Dei solum apprehensio est possibilis. Hinc ait David: «Revela oculos meos! Et considerabo» etc., quoniam ex nobis nihil possumus. Et hoc est, quod Salomon videtur dicere in allegato loco. Postquam ignorantiam nostram nominis Dei et Filii eius praemisit, dicit: «Omnis sermo Dei ignitus clipeus est sperantibus in se. Ne addas quidquam verbis eius et arguaris in¬veniarisque mendax!» Docemur igitur ab omnibus sanctis ‹sine illo lumine nihil esse in homine›, quo possit quidquam vitae habere in regione sua. Nam videre oculo est vivere. Sic «intelle¬gere intellectui est vivere». Non igitur vivit intelle¬ctus, quando hoc lumine caret. Quare haec est omnis omnium sapientium traditio, ut cognoscamus <nos> ex nostra prae¬sumptione non posse vivere vita intellectuali, ut docemur per exempla casus Luciferi angeli et hominis Adae, qui hoc lumen non ex gra¬tia, sed praesumptione se habere iactabant vo¬lentes similes esse Altissimo, qui solum alio non indiget. Et ad humiliationem deducamur scientes omnem revelationem seu vitam dari gratuite, ut illam impetremus. ‖Ita Salomon, cui Deus haec revelavit, scilicet quod sapientia habetur ex gratia, non aliud docuit de modo ipsam acquirendi nisi, quod ipsa diligenter inquiratur per amorem et petatur, sicut et ipse petiit: ‹Mitte mihi se¬dium tuarum assistricem sapientiam!› etc. Hoc in 2o c. Parabolarum probat, quo modo scili¬cet debet quaeri cum aviditate maiore, ut pe¬cunia quaeritur. Et tunc dabitur, quia a Deo est sapientia, et de «ore eius prudentia proce¬dit». Nam «omnis sapientia a Domino Deo est» etc. «Emitte lucem et veritatem tuam. Ipsa me deduxerunt» etc.‖ Et sic scimus ex traditione Sacrarum Litte¬rarum revelationes aliquas circa nomen Dei, ut de nomine Tetragrammaton et aliis divinis nominibus; et non est nisi unum nomen supra regionem intellectualem, scilicet «Jehova», quod non est de regione intellectuali, quia non intellegitur, neque ipsum significat Deum secundum aliquam rationem, sed ut omnis ra¬tionis et intellegentiae causa exsistit etc; de quo alibi. Alia sunt nomina divina, sed de regione in¬tellectuali, quorum aliqua sunt nobis explicata per vigorosos intellectus, qui sanctitate lumi¬nis revelationis prae ceteris claruerunt, ut sunt nomina Dei, de quibus sanctus Hieronymus in epistula etc. Alia sunt nomina sapientium Chaldaeorum, Graecorum, Aegyptiorum, paganorum natio¬num linguarum; alia uniuscuiusque devoti viri, qui Deum varie nominat etc. Et de hoc alibi. Et hoc de prima primae. b) De nominibus creaturarum et de nomine Dei Secunda de nomine creaturarum. Notitia est nominis causa; notitia ex intel¬lectu est; motus rationis imponit nomina. Et considerandum, quod sicut lumen est causa colorum – nam color non est nisi termi¬nus lucis in diaphano –, ita gratia divina est causa rerum, ‖per quam Paulus aiebat se id esse, quod erat. Et beatus Augustinus II De libero arbitrio dicit, quo modo anima quadam immutabili veritate desuper praesidente, inte¬rius manente formatur illa.‖ Non est igitur nomen omnis rei nisi termi¬nus nominis Dei; nam creatura non est quid¬quam ex se. Tunc patet, quod creatura, ut est ex se, non habet nomen nisi nihili nomen; et ut est ex Deo, non habet nomen nisi Dei no¬men, sicut filius hominis homo nominatur. Sed diversitas terminationis luminis gratiae est causa variationis creaturarum ex unitate lu¬cis. Tunc creatura sortitur nomen discretivum per aliquam 140r rationem, qua discernitur una creatura ab alia. Unde non est creatura nominabilis ibi, ubi non est creaturarum diversitas, scilicet in lu¬mine. Nec est nominabilis, ut est extra hoc lu¬men, quia extra ipsum nihil est. Neque est no¬minabilis ex termino, ubi scilicet terminatur lux illa, quia nec lux est terminabilis in aliquo extra se, cum nihil sit extra ipsam, nec in se terminatur, cum termini non sit terminus. Unde non est comprehensibilis aliqua crea¬tura, uti est. Quare nominatio eius est ex ratione depre¬hendente operationem diversam et de illa se ad virtutem rei elevante⌈m⌉ et ipsam rem, quam non apprehendit, uti est, sed in opera¬tione, quae ab ipsa emanat, nominando secun¬dum rationem operis aut aliam rationem dis¬cretivam. Et scias ex hoc esse, quod secundum varie¬tatem motus rationis est variatio nominis eius¬dem rei. Et verum nomen ineffabile est; et omnia nomina rationis motu imposita sunt ex¬plicantia in aliqua similitudine verum nomen rei, quod non attingimus in rationali regione. Nemo igitur poterit scire, quid sit aut quod nomen eius, nisi in lumine gloriae et felicitatis suae ultimae. Et sic solum ille, «qui vicerit», sciet nomen suum, quod erit ⌈sibi⌉ «novum» et manifestabitur ⌈sibi⌉ et erit tale, quod «os» ho¬minis numquam «nominavit». ‖Et ita patet, quo modo damnati numquam scient nomen suum. Et moritur intellectus, quia vitam, quae est intellegere, perdet etc. Et hic est scriptus «in libro vitae», qui ha¬bet nomen, et in Deo vivit notitia eius, quem Deus ex nomine noscit, sicut Moysen scriptum «in libro vitae» Deus dicit se noscere ex no¬mine (Exod.33o). Etc.‖ Tertium est nomen Jesus. Et hoc est nomen impositum ab angelo, hoc est intellectu in regione rationis, quia «salvum fa¬ciet populum» etc. Dicit Isaias, quod «os Domini nominavit» hoc nomen. Et Evangelista dicit, quod «angelus». Unde collige ‹angelum› «os Do¬mini», quia non loquitur Deus rationi nisi per in¬tellectum. Ex ratione igitur illa, quae est ex opere salvationis, «Jesus» dictus est puer «natus in Bethlehem»; de quo vide alibi. ‖Nota de libro vitae Apocalypsim 3o et 13o et 20o.‖ Unde ex hoc collige mysterium, quo modo angeli non habent nisi nomina, quae sonant terminum lucis, scilicet «Michael», quasi «for¬titudo Dei»: «Gabriel», «Raphael» etc, hoc est, ubi relucet lumen illud in termino fortitudinis aut in termino salutis secundum interpretatio¬nem nominum illorum. Et non reperiuntur no¬mina esse intellectualium spirituum nisi quae¬dam terminationes lucis divinae secundum re¬gionem intellectualem; sic etiam de aliis in sua regione. ‖Quem ad modum in mathematicis ex ter¬minatione superficiei figura nomen sortitur: trigona, tetragona, hexagona etc, quia tot an¬gulis clauditur‖ Sicut etiam aurum varie terminatum in figu¬ris varie nominatur; nam nominatur calix, no¬minatur candelabrum, scyphus, anulus etc. Sic etiam divinum lumen, licet sit unum, ex ter¬mino vario varie nominatur. Ille autem, qui scit, quod candelabrum illud est ex auro, nominat candelabrum aureum. ‖Et qui scit colorem iridis ex termino lucis solaris esse, potest nominare et definire colo¬rem iridis esse colorem lucidum. Et hoc se¬cundum est propius exemplum.‖ Sic, qui sciret, unde esset creatura, ille se¬cundum hoc nomen imponeret. Sed quamdiu ignoratur nomen Dei, a quo omnia, necesse est et ignorare nomen creaturae, quod est si¬militudo nominis Dei. Ex hoc elicias, quo modo homo in nomine suo quaerere debet Deum, ut inveniat nomen suum verum. Nam tollere debet omnes termi¬nationes, quas figurat nomen suum, et intra se reperiet lumen, sicut Dionysius docet per ablationes ascendere, sicut faciunt quaerentes coclear in ligno: Tollunt terminos, in quibus terminatur materia ligni, quousque deveniatur ad formam quaesitam. Et tunc id, quod vidit intellectus per fidem in ligno, antequam esset in sensu, factum est praesens sensui. Sic in hoc mundo per rationem Deum quae¬rentes tollimus omnia, ut ⌈Deum⌉, qui per fidem nobis praesens est, antequam quaeratur ratione, fiat etiam praesens oculo intellectus. Sed non possumus ad purum lumen imper¬mixtum per quemcumque ascensum et abstrac¬tionem pervenire, sicut non potest statuarius in ligno formam, quam prius vidit per concep¬tum in intellectu, per quamcumque ablatio¬nem pertingere, quin remaneat semper aliquid de eo, quod auferre deberet et nondum abstu¬lit, ut ad purum conceptum, uti est, deveniat. ‖Unde in hac vita Deum non posse intueri Ex¬odi 33o Deus Moysi oranti, ut eius faciem vi¬deret, revelavit etc.‖ Habemus igitur, quo modo in lumine gra¬tiae seu lumine revelato seu in luce stellae, si diligenter ambulaverimus et quaesiverimus, poterimus ad aliquem locum perduci, ‹ubi est rex Judaeorum›. Sed ipsum in puritate, uti est, non inveni¬mus, sed ducit nos lumen ad Jesum, ut in puero regem attingamus. Nam si legimus divi¬num Dionysium has ascensiones aperien¬tem, tunc remittimur ad Jesum, qui est «Splen¬dor» Patris etc, ut medio splendoris, quem in Jesu nobis secundum humanitatem communi reperimus, salvemur attingentes in puero, re¬gem gloriae, hoc est attingentes in homine puero nondum apparente rege in hoc mundo regem saeculi alterius. c) De nomine «Jesus» 140v De tertio, scilicet de nomine «Jesus», est nunc considerandum, quo modo omnis impos¬sibilitas et defectus, infirmitas et ignorantia in Jesu et in nomine seu notitia eius adimplen¬tur. Nam si ipse Jesus nobis innotescit in no¬mine, quia Salvator, tunc haec est ostensio, ubi reperimus omne desideratum. Ducimur autem ad Jesum tamquam ad ip¬sum, ubi in nostra natura reperimus omnem sufficientiam seu perfectionem ad altitudinem deductam. Nam lumen, quod in nostra natura in Jesu reperimus, non est lumen refractum intellegi¬bilia refrenans, sed est ostensio lucis, in quo et ipsam lucem «supra omnem potestatem, virtu¬tem» atque omnes inhabitatores intellectualis regionis apprehendimus. Non enim «splendor» est alius Jesus quam Patris «et figura substan¬tiae eius» et ipsa lux in hypostasi viva et vera. Et ob hoc illuminationes Jesu, quae ab ipso ut exemplari et magistro processerunt, non sunt de regione mundi huius, sed de regione Patris et aeternitatis, per ⌈quae⌉ ducti sumus, ut apprehendamus hoc nomen ⌈sibi⌉ compe¬tere, quia non effluxit in opere eius nisi salva¬tio, ac quod eapropter ipse sit Salvator et eius nomen Jesus. Et hoc est ‹nomen supra omne nomen caelestium, terrestrium et infernorum›. ‹Neque est aliud nomen, in quo› est ‹salus›. Reperitur igitur Jesus medicina et medicus, ad quem pertingere possumus in regione no¬stra, quia homo et creatura, in quo apprehen¬dimus nos in quiete, quia Deus et ob hoc «Jesus» dicitur a salvatione, quae est Creatoris. Illius enim est salvare, cuius est dare esse. Et non esset Salvator, si esset extra naturam nostram nobis imparticipabilis, cui adhaerere non possemus. «Jesus» igitur est nomen Salvatoris salvantis nos aeternaliter; quod dicit in sua virtute eum, cuius est nomen, Deum esse et hominem, Creatorem et creaturam. Qui igitur sitit apprehendere sapientiam, uti magi, et illam diligenter inquirit, ducitur lu¬mine gratiae ad Jesum, ut ad mediatorem per¬veniat, sine quo incapax esset natura quaeren¬tis quaesitae gloriae. Scias autem, quod hoc nomen Tetragram¬maton dicitur «ineffabile» forte, quia non est nisi unitas omnis vocis. Nam, si recte consideras, tunc non est Je¬hova nisi collectio vocalium in unitate. Ioth, He, Vau, He sunt quattuor litterae. Et dicitur Tetragrammaton quasi «quattuor litterarum». Non tamen exprimitur per illas litteras, sed sunt puncta expressionis, quae signantur quat¬tuor vocalium, scilicet i, e, o, a. Et in Vau lit¬tera est nota expressionis de o, licet ipsa sit v. Nam o et v vocales coincidunt in radice voca¬litatis. Hinc in alphabeto Graeco non reperi¬tur v, et in alphabeto Hebraeo non reperitur o. Et ita habes secundum Latinos in nomine «Jehova» non esse nisi vocalitatem omnem; h enim non est littera. «Ineffabile» igitur est hoc nomen, quod om¬nem vocalitatem in se complicat. Sive igitur ad Graecam sive Hebraeam sive Latinam lin¬guam respicis, non aliud habet hoc nomen, quam quod in se complicat omnia, per quae verbum vocale formatur. Est igitur forma verborum. Unde est forma, sine qua non potest verbum vocale fieri; sine enim vocali non fit verbum. Unde est verbum Dei, scilicet Verbum, per quod omne verbum et in quo omne verbum. «Jesus» autem vocatur Hebraice «Jesua». Et est verbum Dei cum sancta littera, quae dici¬tur «sin»; et interpretatur «sin» «elocutio» quasi verbum Dei elocutum. Est igitur Jesua seu Jesus Verbum Dei elocutum. Verbum autem Dei elocutum est, in quo ‹omnia sunt facta›: «Dixit» enim «et facta sunt». Quid igitur «Jesus» nisi complementum verbi elocuti seu salvatio et perfectio? Quod nota! Et hinc «os Domini nominavit» hoc nomen, ut dicit Isaias propheta. Sed Deus loquitur per intellectum et intel¬lectus per rationem et ratio per sensum etc. «Audiam, quid loquatur in me Deus» etc. Item de nomine «Ego»: Quo modo Deus di¬cit (Gen. 17o): «Ego, Deus omnipotens»; et: «Ego sum»; et: «Ego sum, qui sum». Et Chri¬stus dicit: «Ego sum Alpha et Omega». Unde «Ego» non convenit nisi Deo et Do¬mino Jesu, quia alia supposita non proprie subsistunt, cum hypostasis eorum non sit aeternitas etc.