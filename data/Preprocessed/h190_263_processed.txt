209rb «Quodcumque dixerit vobis, facite.» Ne desistamus ab inceptis et nuptiae, quae nunc fiunt communiter, nos carnales faciant qui facile revertimur ad vomitum, continuabo explicaturus mysteria nuptiarum, de quibus legimus. Et mihi ad hoc animum praestiterunt duo uti¬que maxima ecclesiae lumina, Ambrosius et Augustinus; sermo enim Ambrosii dulcissi¬mus et praegnans 209va valde mihi visus est mirabilis, et homilia Augustini non minus me impulit, ut agam debitum officii. «Nuptiae factae sunt in Cana Galilaeae.» Primum transcurram textum quam breviter, demum ruminando ad ipsius verba in cibum ani¬mae digerenda revertar. Descripserat evangelista quomodo Christus ostensione Iohannis Baptistae venit in notitiam hominum, et quod sic aliqui ipsum ut discipuli secuti sunt atque quomodo Nathanael conversus est et post tres dies nuptiae factae sunt in Cana. Oportebat ante nuptias illas valde sollemnes illa praecedere quae enarrantur, ut discipuli iam collecti viderent eius gloriam, quem ut magi¬strum receperunt, et crederent. Nuptiis interesse voluit Christus, quia ibi congregati erant multi et magni, quibus poterat gloriam suam ad eorum eruditionem manifestare. Et quamvis ob verbum Hieronymi, qui dicit Iohannem evangelistam de nuptiis voca¬tum, communiter teneatur has nuptias eius fu¬isse, de quibus ante copulam vocatus est, ut Lyra recitat, tamen videtur Augustinus aliter sentire in homilia, quando scribit sponsum propter prolem sollemnizasse nuptias. Nuptiae apud veteres in publico fiebant et sollemniter, ut certitudo matrimonialis copulae conservaret rem publicam, ne postea transgredi copulatis liceret et coniunctio eorum suspicione inhonesta careret et proles legitima sciretur. Cana villa est, ubi fiebant nuptiae. Erat mater Iesu ibidem tamquam matrona, quae dirigebat ministros, ut omnia honeste fierent. Puto tunc Ioseph obiisse, ipsa enim non dixisset ministris, quomodo se habere deberent, si ad ipsam nulla nuptiarum cura pertinuisset. Et ideo quidam aiunt in illis nuptiis Iohannis ipsam interesse habuisse ut de suo consanguineo, ad cuius curam ipsa postea pervenit. Defecerat vinum nondum totaliter secundum Chrysostomum exhaustum; ipsa mater Iesu praevenire volens omnem defectum ad Iesum ait: «Vinum non habent», ac si diceret: in tua potestate est, ut habeant. Sed Iesus respondit: «Quid mihi et tibi est, mulier? Nondum venit hora mea.» Quae verba duriora videntur quam piissimi 209vb et mitissimi filii ad dilectissimam ma¬trem. Et hoc forte ideo, nam miracula non ad complacendum, sed ad confirmandam doctri¬nam fieri debere mulier non intellexit. Unde non nominat Mariam matrem, sed mulierem, ut in¬telligeret carnem ipsum non movere ad miracu¬la, sed voluntatem Patris, qui in caelis est, a quo hanc habuit potestatem et non a carne de matre sumpta, ac si diceret: Si vinum non habent, quid ergo mihi et tibi, o mulier, propterea facere in¬cumbit? Propter hoc enim non «veni in mun¬dum», ut sim ministrator vini in nuptiis et osten¬dam gloriam meam, ut homines de vino sensibili iucundentur aut inebrientur et me propterea lau¬dent aut honorent. «Nondum venit hora mea», scilicet illa ut ostendam voluntatem Patris, a quo habeo miraculorum potestatem. Deinde cum iam notorium esset discipulis, qui cum ipso erant et tenebant forte ultimum locum, qui distabat ab architriclino, qui caput inter convivas tenebat quasi princeps loci nup¬tiarum, quod vinum non erat, et pro gloria ma¬gistri et pro confirmatione fidei eorum deside¬rarent quod eorum magister grande miraculum faceret, non ut biberent vinum, sed ut innote¬sceret se verum magistrum habere, cuius doc¬trina esset ut virtus verbi omnipotentis, tunc Iesus videns horam suam, scilicet opportunita¬tem faciendi voluntatem Patris et seminandi fi¬dem in cordibus discipulorum advenisse, iussit hydrias aqua impleri. Mater vero eius iam in¬struxerat ministros, ut quodcumque dixerit, fa¬cerent. Sic ministri novam aquam imponentes sex hydris magnis ipsas impleverunt usque ad summum. Hydriae illae pro aqua purificationis deputa¬tae erant, et hoc erat notorium. Et ne suspicio esse posset, quod clam fuisset vinum imposi¬tum, iussit evacuatas hydrias impleri de novo at¬que, ut omnes in superficie colorem aquae vi¬derent, usque ad summum impletae sunt. Et de¬inde in virtute occulti verbi pallida aqua versa est in rubrum sive caeruleum vinum. Nemo dubita¬bat de hoc ex omnibus, qui hanc 210ra partem aulae, ubi Christus erat, tenebant. Architriclinus autem forte nesciebat vinum defecisse, prius enim sentitur defectus vini in mensa servorum quam dominorum, sed ad hoc quod ipse iudicaret et ex eius iudicio alii omnes scientes aquam fuisse certi essent non esse de¬ceptionem, sed veritatem, ideo iussit haurire Ie¬sus et sibi deferri. Architriclinus autem admira¬tus de bono vino et quod tarde esset allatum vocat sponsum ipsum de imprudentia reprehen¬dens, quia omnis homo faciens convivia primo vi¬num bonum ponit inebriativum, quando gustus est liber, sed postquam ebrietas invasit convivas, ponit deterius, quia nesciunt ebrii discernere. Et si quis diligenter attendit, non potuit ve¬ritas miraculi melius patefieri nisi hoc ordine, ut scilicet iudex esset princeps sobrior et prudentior et qui miraculum ignoraret, ne iudicium suum posset ex affectione credi factum et quod re¬prehenderet sponsum, ut seriosum esset et ab omni suspicione alienum iudicium. ‹Fecit igitur Iesus hoc initium signorum in Cana Galilaeae, ut ostenderet gloriam suam.› Et sequitur conclusio propter quam, scilicet «et cre¬diderunt in eum discipuli eius». Notemus ex littera nuptias coniugales non solum licitas, sed per praesentiam Iesu, matris eius et discipulorum tunc consecratas, quando finis nuptiarum est fides. Sanctus Ambrosius in sermone diei utique elegantissimo Deum supra fluxum temporis operari adducens concludit sibi unum diem esse apud ipsum omne tempus. Unde hoc miraculum nobis ad aedificationem fecisse et facere prae¬sentialiter considerantes tunc ipsum per hoc, quod fuit in illis nuptiis, in omnibus veris nuptiis esse opinemur. Sunt autem verae nuptiae, quando felicitas est earum finis; nam non est nisi sacramentum unionis animae sponsae et Filii Dei, qui sapientia praestans immortalitatem, prout Apostolus dicit in hoc sacramentum magnum esse. Adam vir viraginem, quae eius imago et ab ipso esse habuit, sibi copulavit, et haec iucunda copulatio, quae facit unitatem ex duobus, ubi imago seu virago transit in unionem viri, ut sint duo in carne una, significat unionem animae et Filii Dei, ut sint unum 210rb in uno spiritu. Matrimonium recte est magnum sacramen¬tum, nam conformitatem operatur voluntatum, ut non sit alia voluntas uxoris alia viri, sed una in his, in quibus sunt unum, scilicet in carne; sic inter animam et eius sponsum Filium Dei non est nisi una voluntas in his, in quibus sunt unum, scilicet in spiritu. Quia voluntas divina est spiri¬tus qui caritas, sic et voluntas rationalis animae est spiritus qui amor. In sponsa non debet esse alius spiritualis amor quam sponsi, et est unus spiritus sponsae et sponsi. Sic in matrimonio non debet esse alius carnalis amor sponsae quam sponsi, et est una caro utriusque. Ex vero matrimonio maxima bona sequun¬tur, nam quaedam iucundissima immortalitas in conservatione humanae naturae, quae in fluida propagatione innovatur, ut alias audistis, et consequentia ad illam; sic sponsa Filii Dei in unitate sponsi renovatur iucunditate aeterna. Et in carnali matrimonio in sensu, qui est subsi¬stentia sensibilis vitae, scilicet in tactu, est carna¬lis vitae delectatio, quae et sensibilis dicitur; omnis enim sensus tactus quidam est, in spiritu¬ali vero, in sensu rationis, qui dicitur intellectus, intellectus enim sensus est spiritualis. Qui enim intelligit, in rationali vita se sentit. Intellectus in¬telligens se sentit intelligere et est quidam spiri¬tualis tactus, in quo iucundissime delectatur. Sed de hoc tactu, qui describitur varie in Canticis Canticorum et in libro de sensibilibus deliciis paradisi extense, hoc tantum dico quod in mentem hominis non venit, antequam copu¬letur sponso. Sicut enim per auditum non attin¬git dulcedinem refectionis praeparati cibi fame¬licus, scilicet cibi parati a sponso caelesti, sic in hoc mundo, qui est de auditu, non capitur iu¬cunditas tactus et conubii et osculi et amplexus sapientiae vivificantis; ideo in Cana Galilaeae notare debemus nuptias factas, nam Cana zelus et Galilaea transmigratio est. Anima zelosa quae eligitur in sponsam per Filium Dei, qui inhabitat immortalitatem seu caelestem incorruptibilitatem, in hoc mundo, ut sit gloriosa et digna legibus et moribus sponsi, se conformat et mundatur atque 210va adaptatur ad transmigrationem, sicut lapides poliuntur, qui ad templi aedificium debent Ierosolymam, ubi est visio Dei, transferri. Et ut omnes lapides figu¬ram debitam haberent, magister de Ierusalem ad rudes montes deserti descendit et format eos, deinde praecidit, ut adductos in aedificio ponat. Sic sapientia Dei de caelo in carnem descendit et sponsam elegit, quam lavit sanguine suo, ut esset speciosa et cognosceret se dilectam valde a sponso, qui se dedit in mortem pro ipsa. Sed zelosa sponsa vocata ad nuptias agni, sponsi scilicet sui immaculati, non potest nisi in Galilaea nuptias celebrare, hoc est in transmi¬gratione; oportet enim oblivisci domum patris et egredi de terra et cognatione sua et regem sequi, qui eius speciem concupiscit, sicuti sponsae in hoc mundo quanto nobiliores, tanto saepe ad distantiores sponsos transferuntur, uti imperatrix ex Portugalia ad Austriam. Sed haec Galilaea, ubi videtur sponsus immortalis post resurrectionem, exposcit transmigrationem ad indissolubile ma¬trimonium; lex enim matrimonii est, quod num¬quam nisi morte dissolvitur. Subiectum igitur substantiae est vita, quae cum numquam deficiat post resurrectionem a morte, erit haec copula in aeterna vita «laetitia sempiterna». Et ob hoc post triduum factae sunt istae nuptiae; omnia super tribus ponimus, ideo designatur complementum temporalis cursus a principio per medium ad finem in triduo. Deficiente vino seu temporali vitae iucundita¬te renovantur nuptiae; moriuntur enim huius mundi nuptiae, sed resurgent nuptiae immorta¬les, quae sunt plenae semper et indeficientes. Vinum enim in hydriis ex aqua resuscitatum semper implet hydrias et spiritus fervoris uti in bono vino antiquitate non minuitur. Et attende quomodo hydria, cuius vocabu¬lum ab aqua sumptum est quam continet, fit vas continens vinum in Cana Galilaeae. In transmi¬gratione enim natura nostra, quae humanum seu aqueum continere solebat spiritum, amplius igneum et caelestem continet, qui venit ex verbo Dei, scilicet vite vera. Unde si attendimus quo¬modo Moyses scribit spiritum domini ferri super aquas capiendo spiritum pro exsecutore verbi Dei, tunc 210vb adverte quomodo sicut in aqua est quaedam claritas specularis in se capiens figuras, ita intra ipsam claritatem est quaedam vis uni¬versalis, quae converti potest ad omnem sensi¬bilem formam, scilicet mineralem, vegetabilem et sensibilem, ita ut ipsa aqua sit quodammodo omnis sensibilis formae potentia, cui omnes sen¬sibiles figurae insunt; nam si tollitur aqua de mundo, nulla est arbor, nullus lapis, nullum ex partibus compositum, nulla dispositio, nullus or¬natus, nulla figura, et nec astra erunt deficienti¬bus aquis, quae supra caelos sunt. Quid erit ter¬ra, quae est aquae grossities? Quid aer, qui eius vapor? Quid ignis, qui aeris subtilitas seu spiritus? Sed quid potest aqua? Nisi enim ex ipsa for¬mentur per verbum seu artem omnipotentis om¬nia, nihil ex se producit. Modo enim quo figulus hydrias ex luto efficit, sic Deus creator aquae, scilicet intellectus ille, qui creavit intellectum fi¬guli formatoris hydriae; ita et anima humana as¬similatur aquae, in qua intellectus quasi omnia formans. Sed intellectus in anima non vivit, si ei deest sapientia; sicut ars facit figulum, ita sapien¬tia format intellectum, et haec venit ex verbo Dei. Consequenter nota quod aqua in se non pot¬est subsistere, quia putrescit et defluit, si vero caelestis virtus ipsam subintrat, ut fiat actu aliquid, non putrescet stante forma, per cuius virtutem tenetur et conservatur a putrefactione. Sic spiri¬tus vini conservat aquam, quia est eius forma, ut non sit aqua, sed sit vinum. Est autem vinum aqua, cuius potentia est sic determinata per for¬mam, quae dat ei esse; et hunc spiritum habet ab influentia caelesti. Sic anima humana est insipida aqua sine spiritu, qui ei datur a verbo Dei, qui resuscitat et vivificat atque laetificat eam. Diceret aliquis opinionem illam Hipponis, qui ex aqua animam esse dicebat, dudum per Aristotelem et omnes reprobatam me repe¬tere. Dico: non recte me intelligit, qui hoc dicit. Dico enim aquam assimilari animae humanae, nam recipit formas sensibiles intentionaliter et receptas servat et reponit in memoria; in hoc aquae assimilatur, quae omnes formas 211ra sensibiles in se recipit realiter sicut anima sensibilis sensi¬biliter seu intentionaliter. Dicebat beatus Augustinus mirandum quomodo adeo subito anima in suo sensibili in¬trinseco sibi fabricat imaginem obiecti, quia vi¬dens hominem subito statim in suo intrinseco visibili format eius imaginem, per quam cogno¬scit eum; et haec formatur, quia intendit cogno¬scere eum, si enim non intendit nec advertit, non manet imago. Unde non sufficit quod ob¬iectum suam similitudinem multiplicet usque ad organum, sed requiritur quod sensus recipiat in suo sensibili intrinseco; et haec receptio fit cum descriptione figurali, sicut cum incorporo verba alicuius, quae repetere volo, illa intra describo et ut intus postea lego, ita profero. Si quis vero velocissime legit, multam scripturam et sententi¬am incorporat magni libri, illam legit sicut scrip¬sit ad intra. Et vide quam velociter scribit spiritus in ima¬ginatione sensibilia! Et si quis ultra respicit ad spiritum intellectualem, qui non advertit ad for¬mas intentionales sive scripturas, sed ad quidi¬tates rerum, ille videt quomodo sensus hominis, qui recipiunt extrinsecas figurarum intentiones, illas uti phantasmata seu libros scriptos vel pic¬tos praesentant intellectui, ut mediantibus phan¬tasmatibus attingat essentiam et quiditatem rei, de qua solum pascitur. Haec advertens haec om¬nia fieri, ut sensibilis mundus uniatur intellectuali naturae, ut per praesentiam sensibilis speculetur nobilitatem suam, quoniam sensibilis mundus est eius imago; omnium enim essentiam in se quasi in intelligentia plena formis reperit et se veriorem, intelligibilem scilicet mundum, cuius ille phanta¬sticus imago est, intellectualiter intuetur. Sicut enim circulus in sensibili mundo non potest esse ita verus, sicut est in intellectu, qui nihil avertit a veritate, sed sinit quodlibet esse uti est, cum intellectualis natura sit absolvens et non contrahens, in abstractis autem et a contractione absolutis non potest esse mendacium, quia ibi est in propria sua quiditate, ita de omnibus con¬siderandum. Sic vides causam, cur homo noster intrinsecus tantopere studet huius mundi 211rb figu¬ram sibi in phantasmate praesentari, scilicet ut sui notitiam, qui microcosmos est, attingat. Dubitas forte quomodo spiritus, qui descri¬bitur ferri super aquam, est exsecutor verbi, per quod Deus creat omnia. Dico spiritum illum esse plenum formis, sicut ars figuli est plena formis; nam ab ipsa omnes formae procedunt, quae in vasis figuli apparent. Intelligentia est ple¬na formis, sicut doctor habet intellectum ple¬num formis, et illas ponit mediante spiritu for¬mato exprimit, ut formetur forma scientiae seu artis anima discipuli. Mediante sermone enim quem loquitur aerem exspirando, tradit scienti¬am informantem; vox enim est spiritus deferens verbum intellectuale plenum formis usque ad animam discipuli scientiae capacem et informa¬bilem. Et sic videtur quomodo Deus spiritu ver¬bi seu oris sui, qui super aquas fertur, omnia creat, ut dicebat propheta: «Emitte spiritum tu¬um, et creabuntur». Creatur igitur intelligentia in prima emissione tamquam creatura artis omnipotentiae capax, quae non est ars, sed artis capax. Sed non est capax artis in sua natura quia creatura, sed in¬tantum est capax, inquantum spiritus sapientiae in ipsam descendit et eam informat, sicut si Plato per scientiam seu artem posset sibi simi¬lem facere, cui etiam dare posset naturam in¬tellectualem capacem artis Platonicae, non foret propterea factura illa a natura informata scientia Platonis, licet in se haberet aptitudinem ad ip¬sam. Requireretur igitur donum communicationis artis. Haec communicatio Spiritus Sancti, de qua Apostolus dicit, est per quam perficitur interior homo et informatur forma, quae perficit ipsum, quae est forma verbi Dei seu Christi Dei nostri, sicut in hoc miraculo, ubi Christus voluntate aquam transsubstantiavit in vinum sine eo quod loqueretur. Unde spiritus vini qui per volunta¬tem Iesu in aqua creatus fuit, secundum inten¬tionem creatoris formavit de aqua vinum facien¬do aquam transire in substantiam vini, ut non esset amplius aqua, sed vinum. Et virtus quae sensibiliter apparuit, ostendit hoc verum, scili¬cet odor, color, sapor, laetificatio cordis; «vi¬num enim laetificat cor hominis». Sic dum spi¬ritus Iesu immittitur in animam humanam, facit ipsam christiformem, 211va et virtus atque operatio ipsius hoc verum ostendunt. A fructibus enim eorum cognoscetis eos; quando enim opera sunt christiformia, necessario illa procedunt ab anima christiformi. Attende etiam quod istud miraculum est pri¬mum, quod Iesus fecit ad ostensionem gloriae suae. In eo igitur studere debemus quasi in signo omnipotentiae salvatoris, qui naturam nostram in «verbo virtutis suae» ad immortalitatem vitae iucundae transferre potest et vult; neque alia si¬gna plus dicunt, sed istud est signum, cuius si¬gnatum per omnia signa explicatur et omnia ad eundem finem fecit, scilicet ut fidem firmaret ipsum esse Filium et «heredem» Dei et eius po¬testatem ambire omnia.