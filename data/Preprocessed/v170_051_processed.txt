79ra «Dicite filiae Sion: Ecce, rex tuus venit tibi» Matth. 21o in evangelio. Sed Zachariae 9o dicitur: «Exsulta satis, filia Sion! Iubila, filia Ierusalem! Ecce, rex tuus veniet tibi iustus et Salvator» et «ipse pauper» etc. Primo historiam evangelii, deinde de quadruplici adventu. Nam adventus eius est in carnem: de quo heri; est adventus eius in nos duplex: spiri¬tualis et sacramentalis; est adventus eius in nubibus; est adventus ad iudicium. PARS PRIMA De Christo rege, et quae Dei ratio absoluta in ipso praecipitat Venit in carnem «rex omnis terrae, Deus» – Ad Timotheum I: «Beatus et solus potens rex regum» –, ut in se compleretur regnum omnium creaturarum. Nam cum esset creator omnipotens et creasset sibi regnum, non fuit regnum eius perfectum nisi terminatum in ipso. Rex ita¬que ipse est per naturam, quoniam in ipso ut in complemento omnis possibilis perfectio¬nis omnium creaturarum quiescit omnis creatura ut in fine. Si Deus omnia subiecit, quae non habent rationem, rationi: ‹oves et boves, universa pecora campi›, tunc homo est rex secundum naturam nobilitatis rationis super omnia bruta eadem ratione. Quanto ratio est perfectior in homine ali¬quo, tanto ipse secundum naturam, ut ait Aristoteles plus participat de rectoratu. Hinc dicit Sapiens Proverbiorum 8o: «per me reges regnant» etc. Et alibi: «Vae terrae, cuius rex puer est!» etc. Constat igitur, quod angeli, qui habent magis claram et minus umbrae immersam rationem, sunt praepositi hominibus. Sed non dubium, quin ipsa Ratio abso¬luta, cuius participatione omnes rectores na¬turales subsistunt, est rex universitatis omnis esse et vitae. Si igitur aliquo modo augeretur ratio gra¬datim in hominibus, ut quis esset rationalis secundum unum gradum, alius secundum maiorem, secundum rationem graduum par¬ticipatio esset regiminis, ut uni regimen vil¬lae, alteri regimen civitatis, alteri comitatus, alteri provinciae etc. deberetur. Non du¬bium, si ratio infinita reperiretur in homine sine mensura, quin ille homo secundum na¬turam sine fine et termino rex esset, cuius potentia foret ‹a fine usque ad finem› etc. 79rb Hac consideratione Verbum seu Ratio in¬carnata in Christo Jesu per se nobis manifes¬tat, quo modo ipse, etiamsi posset esse, quod non esset creator, esset nihilominus «rex regum et dominus dominantium» etc. propter excellentiam naturae rationalis, quae in omnibus est causa regnandi. Habemus ex hoc quo modo ipse est rex noster, et hinc nos ministri sui et servi sui. Si servi eius, hinc ‹hoc sentire› debemus, ut ait Paulus in epistola, ‹quod est in Christo Jesu› etc, scilicet quod, cum nos simus sim¬pliciter servi, sicut ipse est absolute rex, tunc non debemus oboedire secundum quid, hoc est in eo, in quo nobis videtur, sed usque ad «omnium terribilium terribilissimum» oboe¬diendo, scilicet «usque ad mortem», et usque ad turpissimam crucis mortem. Scimus autem, quod verus rex non prae¬cipit quidquam mali, sed ordinat ad finem boni omne imperium suum. Quare, etsi hoc videatur durum et asperum, dum est in fieri, est dulcissimum in fine. Nemo dubitat, quin hoc sit faciendum, quod ratio dictat. Quae sunt igitur praecepta regis nostri, sunt praecepta rationis inconta¬minatae, incontractae scilicet, iustae, verae, bonae perfectae, fortis, sapientis etc.; rationis scilicet illum diligere, qui dedit omne id, quod habes, et posse ad apprehendendum id, quod vis, vitam scilicet vel mortem in manu tua. Et hinc nonne tibi optimus, potentissi¬mus, largissimus iustissimusque videtur? Quis est igitur ille? Ipse certe est «dominus virtutum», «rex gloriae», pater et principium rationis essendi, vivendi et intellegendi. Diligere debeo igitur virtutem in abso¬luto, quoniam princeps virtutum est, qui est optimus et per se diligibilis, a quo «omne donum optimum» etc. Secundo nemo haesitat, si diligi et amari debet Deus, qui «est veritas» et iustitia, quod tunc nihil debet ei praeferri. Qui igitur ali¬quid praefert veritati, cum Deus sit veritas, aliquid praefert Deo. Hic contra suum esse rationis est, et se ipsum dat in mortem. Aliud praeceptum rationis est, ut «facias alteri, quod tibi velis fieri». Si hoc fe¬ceris, Deum diligis et proximum. Istis praeceptis rationis quis homo non affirmaret oboediendum? Nec Judaeus nec paganus negare potest. Si homo est, ratio¬nem habet. Rex noster non aliud praecipit, nisi ut id agas, quod si non feceris, te ipsum necesse est, ut condemnes. Rex noster non alia prae¬cipit. PARS SECUNDA De testimonio, quod Christus nobis sicut puero solitario in insula relicto rettulit 79va Sed addit id, quod nemo ante eum scire potuit, quia nemo habuit oculum, ut videret ultra caelum stellatum aut qui videret incor¬poralia. Nemo audivit mortuos etc. Sed ratio, quae in omnibus aliis fuit, se¬cundum mensuram aliquam fuit. Nullius ra¬tio potuit attingere sui ipsius initium, sicut si puer natus poneretur in insula. Hic puer solitarius usque ad annos ado¬lescentiae, si de suo initio cogitare deberet, nihil invenire posset. Et si quis veniret, qui fuisset pater et generasset filios, et sibi nar¬raret, quo modo stetit in utero clausus no¬vem mensibus etc, adhuc difficulter crede¬ret, quia argueret, quod sine inspiratione et respiratione homo non vivit; fuisset igitur suffocatus. Unde Christus venit et narravit de caelo spiritus nostri initium et finem et vitam, quae est in regno Patris spiritus nostri, pro¬mittens hoc regnum servantibus praecepta. Et sibi non crediderunt, dicentes: Quo modo posset esse alia vita quam ista in hoc mundo, cum videamus nos deficere? Quam cito re¬gionem mutamus, in terra et aqua suffoca¬mur, in igne cremamur! Etc. Christus autem instetit, ut crederent et reperirent hoc verum, quia quamvis eorum hominum ratio hoc non attingeret, tamen Ratio infinita, quae omnia lustrat et penetrat: videns ita praeterita sicut praesentia, ita fu¬tura sicut praesentia etc, illa hoc sciret et testimonium de hoc redderet, et ‹verum esset testimonium›. Et hoc experiretur, qui caperet. Et quia non recipiebatur doctrina per parvam et tenebrosam rationem hominum – ‹Lux in tenebris lucet, et tenebrae non com¬prehendunt› –, addidit multa super rationem miracula, ut saltem sic crederent testimonio suo, quoniam Ratio infinita hoc egit in vir¬tute sua, quod rationes hominum apprehen¬dere nequiverunt, et tamen verum viderunt. Voluit eos convincere, quod non essent excusati in non-recipiendo a Rege et Prin¬cipe rationum nisi ea, quae ipsi laudarent in sua ratione et attingerent. Et quia neque hoc sufficiebat, quin hanc vitam homines vitae spiritus praeferrent, aie¬bat rex piissimus: Peccatum ignorantiam in¬tulit mundo, ut «in maligno positus» sit, ita quod ei dominatur ‹princeps› mendacii et ‹tenebrarum›. «Bonus pastor ponit animam suam» etc. 79vb Et cum non possit negari, quin hoc sit testimonium maximum de alia vita aeterna, si ista datur in testimonium, ut illa acquira¬tur, elegit mortem voluntariam, ut in testi¬monio sanguinis eius firmaretur fides Evan¬gelii seu bonae annuntiationis praemii. Et quoniam mortuus est, ut nos vivifi¬caret et ut nos crederemus ipsum esse, qui ‹de caelo descendit› ad annuntiandum caeles¬tia, ut nos per ipsum ascenderemus, hinc credere est, sine quo nemo salvus fit, et per quod speramus attingere evangelizata per Regem nostrum et attingimus. De oboedientiae exemplo, quod Abraham dedit, et Christum regem mansuetum etiam de imagine Dei homini servanda iudicem fore 101r Nota: Genesis 22o de oboedientia Abra¬hae; quo modo illa fuit Deo grata: Nam fuit senex et habuit ‹ex libera› filium, post quem alium non exspectavit. Illum iussit Deus of¬ferre sine causa et per se ipsum etc. Et benedictio ex oboedientia: quo modo ‹in illo semine benedicerentur omnes› etc. Christus habuit consummatam oboedien¬tiam (Ad Phil. 2o; Ad Hebraeos 5o), quia «us¬que ad mortem». Multi oboediunt usque ad verbera, ad contumelias, ad carceres, sed «usque ad mor¬tem» est oboedientia consummata. Item hoc in nobis debemus sentire, «quod et in Christo Jesu», quia scilicet non debe¬mus Deo oboedire sicut hominibus. Nam ancilla debet dominae suae oboedire, sed plus Deo; ita servus domino suo, sed plus Deo. Et in hoc vide, quod sicut Christus in oboediendo assumpsit ‹habitum hominis›, qui debet domino Deo oboedire, ita nos for¬mam iumenti, ut ait Propheta: «Factus sum ut iumentum apud te». Quoad Deum non debeo inquirere de causa mandati nec iudicare debeo ex ratione mea eius mandatum, sed oboedire, ut Abra¬ham Deo, qui sine causa voluit in oblatione filii oboedire. Sed homo homini debet oboedire non ut iumentum, sed ut homo subditus Deo pri¬mum et deinde homini. Quare si homo man¬dat aliquid, quod obviat mandatis Dei, non est oboediendum etc. Unde hic nota: Ita Deo oboedias, sicut debes! Considera, si Deo sicut servus fidelis domino suo et sicut ‹oculi servorum et an¬cillarum sunt ad dominum›, an ita tui oculi ad Deum etc. Item, si non servasti legem nec fuisti oboediens, et iudicatus es. Considera, cum qua devotione provolu¬tus oras, ut tibi remittatur poena mortis, si illam incurristi; si in periculo es maris, ut eruaris etc. Disce igitur paenitere et oboedire talibus etc. Item adverte, quo modo hodie rex mansuete intravit et laete receptus! Et osten¬dit se hodie esse regem et ostendit ea, quae spectant ad regem, scilicet visitare regnum et corrigere ut rex et iudex eos, qui non recte agunt: Eiecit ementes de templo etc. Habeas hic considerationem, qualis erit iudex in iustitia, quando non venit mansue¬te, sed terribiliter in terribili iudicio, ubi ex¬igere voluerit, an ‹templum Dei, quod estis vos›, sit servatum mundum, ut debet esse ‹domus Dei› et devotionis et ‹orationis› sive locutionis hominis cum Deo et Dei cum ho¬mine. In te enim loquitur Deus et: tu sibi, cum intras intra te. Nam ipse est centrum animae, et «regnum caelorum est intra vos» etc. Et si viderit te esse nummularium et ementem et vendentem animam intra te rep¬pererit, te eiciet a se et ad ‹tenebras exterio¬res›. Non vult enim, quod in templo tuo re¬periatur nisi una et sua et regalis moneta te¬nens ipsius imaginem et superscriptionem. Exiget enim a te rationem horribilem, ut os¬tendas numisma unum tibi datum cum suprascriptione dicens a te: Cum homo sis ex nomine, si haec est superscriptio imaginis, ostende hanc imaginem sanam et non falsi¬ficatam, scilicet quod sis homo et non habeas nummos alios bestiales et falsos! Quoniam suprascriptio dicit, quod sis homo; sed homo est animal rationale etc. Vide, quo modo foedata est imago mo¬netae, quia ratio est mixta et transivit per commutationes nummulariorum ementium et vendentium; et non apparet imago caeles¬tis, sed terrestris etc. Et sic de regibus, episcopis, canonicis etc. Item exiget a te, an homo Christianus, ut ostendas numisma si Christianus; si religio¬sus, ostende numisma etc. Si ordinis sancti Benedicti, ostende etc. etc. Et nummularii et ementes et vendentes sunt, qui affectionem dividunt in varios amores. Sed Deus non vult nisi animam in¬tegram et unitam. «Una est columba mea, perfecta mea» etc. (Cant. 6o). Amor Dei attrahit ut adamas, sed non nisi purum ferrum etc. Ad Ephesios 4o: «Sol¬liciti servare unitatem spiritus in vinculo pa¬cis». Est caritas, quae conservat vitam et uni¬tatem cum Deo et hiis, quae Dei sunt, scili¬cet cum proximo, sicut circulus dolium vini, ne effluat, et fardellum merces etc.