SERMO XXI Intrantes domum 23r «Intrantes domum invenerunt puerum cum Maria, matre eius, et procidentes adoraverunt eum» Matth. 2. Primo, quo modo magi ‹intraverunt domum› etc., ut alibi, secundum historiam cum suis annexis. Et quia ‘domus’ capitur pro ecclesia mili¬tante – I Ad Tim.: «Scias, quo modo oporteat te in domo» Domini «conversari», et ⌈Sap.⌉ 9: «Sapientia sibi aedificavit domum» – et pro ecclesia triumphante – Joh. 14: «In domo Patris mei mansiones multae sunt», et in Psalmo: «Beati, qui habitant in domo tua, Domine» et alibi: «Dilexi decorem domus tuae» – et capitur ‘domus’ pro ecclesia manufacta – «Domus mea domus orationis vocabitur», et Is. 2: «Venite, ascendamus ad montem Domini et ad domum Dei Jacob» –, ideo secundo loco de ecclesia secundum hoc aliquid dicendum, quia hodie festum ecclesiae etc. Et quia etiam ‘domus’ est ‹fidelis anima› – Psal¬mo: «Domum tuam decet sanctitudo», et Ad Hebr. 3: «Filius in domo sua» est, «quae domus sumus nos» –, ideo de hac domo, et quo modo ipsam nostram domum ‹intrare› debeamus, ut ‹inveniamus puerum cum Maria, matre eius›, et quo modo ‹procidentes adorare› debemus, ter¬tio loco dicendum est brevissime. PARS SECUNDA De ecclesia tamquam rationabilium spirituum ad Christum caput unione, et quo modo in eam intretur a) In ecclesia militante, cuius finis est triumphans, in unitate oboedientiae peregrinandum esse ‹Intrantes› ecclesiam ‹inveniunt puerum› etc., ad quam intratur per fidem; nam «ecclesia est congregatio fidelium». Est verum, quod ecclesia militans est congregatio fidelium, ubi est unio christianorum ad suum caput per fidem; nam ibi veritas non apprehenditur nisi ‹in speculo et in aenigmate›. In triumphante vero cessat fides, ubi «facie ad faciem» videtur Christus etc. Quare ecclesia est unio rationabilium spirituum ad caput suum Christum. Et ideo notandum est, quo modo Deo nostro omnis creatura absque praesumptione aliqua de se ipsa pure et simpliciter credere et oboedire tenetur tamquam infallibili sapientiae et per oboe¬dientiam concordanter adhaeret praeceptori et consequitur finem suum. Nam Deus ‹omnia cre¬avit propter se›. Et quoniam ipsa «sapientia» aeterna «domum» rationalis creaturae «sibi aedi¬ficavit», in ⌈quo⌉ centraliter habitare deliciatur, tunc ipsa rationalis creatura gustare potest per adhaesionem ad ipsam creatricem Sapientiam re¬fectionem illius supercaelestis sapientiae ‹panem et vinum›. Hoc autem fit per ipsam unitatem oboedien¬tiae et caritatis, per quam ipsi rationales spiri¬tus unum sunt cum Christo et per ipsum Deo Pa¬tri, sicut Filius est unum cum Patre. Et haec quidem unio, quando est perpetua et infallibi¬lis in patria, dicitur ecclesia triumphans; quando adhuc est in terra et peregrina, multis oppressa tempestatibus et periculis separationis, dicitur militans; si se habet medio modo, dicitur dormi¬ens. Unde quanta sit ista conexio omnium spiri¬tuum cum Christo in patria, Ambrosius in Epist. 17 Ad Irenaeum eleganter ostendit. Ecclesia vero triumphans, quae iam exivit pe¬regrinationis istius metas, primo ex oboedienti¬bus angelis cum Verbo aeterno conexa est, segre¬gatis praesumptuosis apostatis et inoboedienti¬bus, qui ‹similes esse› voluerunt ‹Altissimo›. Inter quos angelos ad instar ut in ipsa Trini¬tate mirabilis ordo est, ita ut sint tres ordines ad instar Trinitatis, et in quolibet tres chori; et superior ad instar Patris illuminans etc. Unde ista congregatio deiformis multum intrinsece unitur Deo secundum suos gradus. Et sicut istis spiritibus beatis alii rationales humani spiritus accesserunt in locum daemonum expulsorum, ita etiam «ecclesia malignantium» contrario modo se habet absque ordine cum tur¬batione daemoniorum cum Lucifero capite eo¬rum, ad quos etiam praesumptuosi et rebelles increduli humani spiritus descenderunt perpetuo mansuri. Sunt vero in medio duae ecclesiae, scilicet militans et dormiens, quae nondum pervenerunt ad terminum. Et est dormiens propter certitudinem praemii exaltata supra militantem, licet sit tamquam pere¬grina secum adhuc unita, ita quod ei<u>s suffragiis adiuvetur; est tamen magis propinqua triumphanti ex certitudine victoriae aeternae mortis. Militans vero est congregata ex hominibus, quorum aliqui perveniunt per mortem immedi¬ate ad ecclesiam triumphantem, aliqui ad eccle¬siam malignantium perditorum, aliqui ad eccle¬siam dormientium purgandorum. Huic ecclesiae militanti, quae «sponsa» imma¬culata dicitur, promissa est transductio ad reg¬num aeternum, ad unionem triumphantium, si perfecerit per oboedientiam viam peregrinationis, ut Paulus attestatur ad Ephesios. Et ista est ecclesia «mater nostra», quam ab initio Ver¬bum Dei et Patris Sapientia sibi desponsavit. Quod in paradiso figurabatur, dum ex latere Adae Eva creata matrimonium est institutum cum mandato oboediendi subsequente. Nam si¬cut, ut ait Hieronymus, Eva ex costa Adae, ita ecclesia per Evam significata ex Christo, quam ut ad Adam sibi desponsavit, etc. Quoniam vero homo se etiam erexit per prae¬sumptionem contra oboedientiam, secundus Adam, scilicet Christus, venit, et hanc macu¬lam contractam «per inoboedientiam», ut merere¬tur homo transire ad consortia caelestia, ad ec¬clesiam triumphantem, sponsam immaculatam, ‹lavit sanguine suo›, etc. b) Ecclesiam militantem ad instar triumphantis hierarchice ordinatam esse Quo modo vero ista militans ecclesia sit mi¬rabiliter ordinata ad instar angelicae, Diony¬sius De ecclesiastica hierarchia tractat. Nam ita ordo reperitur hierarchicus, etc. ⌈Gregorius⌉ IX contra praesumptiones Michaelis, etc. (Vide in libro tuo De concordantia ecclesiastica). Quo modo sicut in corpore humano, ita in ipsa est «spiritus, anima et corpus». Sicut in caelesti Deus, angeli et homines, sacramenta illu¬minantia et purgantia, est sacerdotium pastorale purgatum et purgans, est fidelis populus, qui purgatur. Item, quo modo est mirabilis hierarchia in sa¬cramentis usque ad «sacramentum sacramen¬torum». Nam sicut «facie ad faciem» in patria Deus se communicat, ita sub speciebus hic. 23v Et hic, quo modo sicut sacramenta sunt ut ecclesia triumphans, ita etiam quodlibet gestat imaginem Trinitatis, quia est sacramentum tantum, est res tantum et res et sacramentum. Ordo sacerdotii per sacramentum characteri¬zatur, scilicet ordinis, ad superiora divina. Et in hoc sacerdotio est hierarchia ordinata a pon¬tificatu summo usque ad laicum. Nam sunt qui¬dam superioris ordinis, quidam inferioris, qui¬dam medii, et in quolibet tres chori sicut in angelis. Et habent se sacramenta ut spiritus, sacerdo¬tium ut anima, populus ut corpus. Gregorius Nazianzenus in Apologetico in principio: Sa¬cerdotium in corpore ecclesiae ‹officium gerit, quod anima in corpore›. Et ita convenit eis illu¬minare, vivificare, regere. Illuminare sicut rati¬oni etc., quia «lux mundi» et «sal terrae». Cypri¬anus De aleatore. Est praeterea in primo choro pontificum ordo hierarchicus, quia in uno episcopatu per orbem diffuso propter unitatem est differentia cum con¬cordantia plurium in uno, ut Cyprianus ad Novatianum, Hieronymus contra Iovinia¬num. Et nota, quod necessario devenitur ad primum maximum pontificem, qui in terra habet potes¬tatem summi hierarchae ut summus minister, scilicet angelus summus in caelo. Fungitur au¬tem totum sacerdotium «legatione pro Christo», quia dixit: «Sicut misit me vivens Pater», ita «mitto vos». Sicut angeli sunt nuntii Dei, etc. Et consequenter ipsum sacerdotium conside¬ratur dupliciter: aut quoad ordinem, quem ha¬bet ad regimen ecclesiae, uti est necessitatis, aut quoad unionem, quia anima regit et unit corpus. Quoad primum sunt ordines hierarchici usque ad pontificatum; quoad secundum sunt pro uni¬one, ut sit unitas. In ecclesia est potestas dis¬pensativa regulata, quae est iurisdictionis. Et haec potestas sacerdotalis habet cathedram unam, sicut habet unum episcopatum, etc. Et in illa cathedra est ordo hierarchicus quoad praesiden¬tes in illa. Et ibi notetur dictum Optati Milevitani de angelo, qui praeest cathedrae, etc. Et habet ca¬thedra Petri promissionem veritatis, ut dicunt sanctus Augustinus, Alipius et Fortunatus ad Generosum etc. Et ibi est notandum, quo modo non est po¬testas ligandi et solvendi nisi adhaerenti Aposto¬licae Sedi, quo modo non est censendus in ecclesia nisi Apostolicae Sedi adhaerens. Item, quo modo omnes episcopi sunt ut anima populi ex communi consensu, et quo modo pa¬rochiani in plebano, et plebani in episcopo, et episcopi in papa, et per papam Petro, et per Petrum, qui est ‹lapis et fundamentum› ecclesiae, Christo, qui est «petra», etc. Item, quo modo consequenter est hierarchia in fidelibus de summo imperatore usque ad agri¬colas. Et de triplici ordine regum, etc. Item de triplici regimine monarchico, aristocratico et politico et etiam oeconomico et contrariis istis, etc. Item de hierarchia cuiuslibet personae in se: de spiritu, anima et corpore, etc. Ista est dispositio differentialis in mirabili co¬nexione. – ⌈83⌉D. «Ad hoc». c) In ecclesiam per fidem intrandum esse Et quo modo «ab Abel iusto usque ad ulti¬mum» est una ecclesia. Et quo modo hodie eccle¬sia est lavata in Jordane, ac quo modo hodie gentes intrarunt ad eam; quo modo ipsa est navis sive arca Noe, ‹extra quam non fuit salus›, et quo modo patitur fluctuationes, sed non submer¬siones, quia fides Petri non peribit. Et «haec est domus Domini firmiter aedificata, bene fundata super firmam petram», et intrare ad eam est de necessitate salutis. Intratur vero in eam per fidem. Oportet enim unumquemque ablutum esse per sacramentum baptismatis aut per rem sacramenti tollente ne¬cessitate sacramentum. Et sic per fidem adhae¬reat Christo hodie baptizato! Oportet eum signo illius summi capitanei esse signatum, ut sit de exercitu illius. Exercitus est ecclesia. Oportet esse fidelem et victoriosum et non traditorem, ut, cum vicerit, habeat sedem cum capitaneo, «Deo et Agno», et in hoc oportet esse oboedientem, etc. Item, quo modo desponsatio capitis cum ani¬ma cuiuslibet est, ut si rex Alemannorum de¬sponsaret reginam Franciae cum condicione, ut totum regnum Franciae sibi subiugaret, et tunc eum traducere vellet et sibi uniri. Et ita obli¬gatur anima ad difficile et non <ad> impossibile. Et si fecerit per subiectionem corporis sibi et se spiritui subiciendo, tunc invenit «puerum cum Maria», etc. Habeas menti inter alia declarare, quo modo Deus rationali spiritui communicavit regi¬tivam potentiam; item, quo modo rectorum actus, etiam malo¬rum, efficaciam habet a Spiritu Sancto quoad recipientem etc.; item de legibus et regulis ecclesiae etc. PARS TERTIA De intrando in se ipsum et fide in humilitate servanda 24r Tertio est videndum: Quo modo quis intrare debet intra se ipsum, ut ‹puerum inveniat cum Maria›? Etc. Statim dictum est, quod anima fidelis per ca¬put ecclesiae est sub condicione desponsata, ut scilicet fidelis remaneat et corpus sibi subiciat et ‹in servitutem redigat›. Alioquin non poterit ‹intrare in tabernaculum Domini et adorare› etc. Per fidelitatem intellegere debemus, ne anima sit adultera et alios amatores quaerat quam suum sponsum. Quaerit autem anima alios amatores, quando se convertit per electionem ad creaturam; et quanto plus creaturae adhaeserit, tanto minus Deo. Potest autem ista adhaesio esse duplex ad crea¬turam, scilicet vel quia in creatura aliquid divi¬nitatis quaerit et illud in creatura amplectitur tamquam tale – et est idolatria –; vel quaerit in ipsa creatura salutem aliquam tamquam a crea¬tura, et tunc aut concurrit ratio medii ad hoc, ut in medicinalibus et certis astrologicis, et non recedit propterea a Deo; vel non concurrit ut in physicis ligaturis, tunc, quia ratio medii de¬ficit et se diabolus in istis saepe immiscet, ab istis est abstinendum per christianum. Unde ⌈Exod.⌉ 13 de hoc. Aliquando quis ex pura malitia non servat fi¬dem Deo, sicut blasphemus, ‹qui attribuit Deo, quod ei non convenit, vel negat ei convenire, quod convenit, vel usurpat, quod Dei est›. Et ‹aliquando ingerit se cordi ex diaboli in¬spiratione vel ex frequenti timore offensae Dei, sicut timor adducit terribilia cordi in loco tene¬broso. Aliquando diabolus loquitur per homi¬nem blasphemiam, et illa non inficit. Unde vili¬pendi debent tales cogitationes et labores expelli›, etc. ‹Blasphemia oris, quando quis verbum contu¬meliosum loquitur contra Deum volens se vindi¬care de Deo et nominat membra non nominanda›. Et est maximum peccatum propter intentio¬nem pessimam lingua perforando Deum, etc. Neque Judaei neque haeretici habent talem intentionem, quia putant se bene facere etc. Est maximum, quia minus homo inclinatur ad hoc peccatum, est contra optimum, nobilissi¬mum. Ideo Thomas ( IIa/IIae q.13) tenet, quod est maius peccatum quam homicidium, quia ‹contra praeceptum primae tabulae›. Quia patri et matri maledicere est poena mor¬tis (Matth. 5), igitur blasphemus est dignus mor¬te corporali et spirituali. Deus despicitur. De haereticis «Vergen¬tis». Regi maledicere est poena mortis (Codex: ‹Ne quis imperatori maledicat› leg. 1). Similiter est eadem poena maledicere sanctis (In Authentica: «Ne luxurietur contra») propter unionem cum Deo. <Est> maxima ingratitudo. ‹Distinguit filios Dei et diaboli. Est lingua¬gium inferni›. Inde audientes obturare debent aures, etc. Et pessimus homo tunc cognoscitur, cui omnes creaturae maledicunt. Inde corpora¬liter, spiritualiter et aeternaliter punitur (De ma¬ledicis cap. 2). Exempla punitionis: in puero, de quo sanctus Gregorius, et de milite etc., et qui blasphema¬vit oculum beatae Mariae etc. (vide alibi), de sagitta etc., in territorio Mediolanensi etc., Ro¬mae suspensus, de denario comitis Hugonis, etc. Unde tales, licet videantur esse in ecclesia, tamen, quia non sunt fideles, non sunt membra Christi, sed diaboli. Ideo, licet omnes in peccato mortali Deo fidem non servent, tamen isti ma¬xime infideles Deo sunt et plus ipsum offendunt. Oportet ergo volentem in ecclesia esse intra se ipsum intrare et ‹fidem› in humilitate ‹servare›. Secundo oportet, quod subiciat corpus animae, ut sensus sit sub ratione, et hoc fit, si intra¬verit intra se per cognitionem sui ipsius. Quan¬do enim ‹praevaricatores› recedunt, tunc ‹redeunt ad cor›; et ita non est melior ars neque salubrior quam se ipsum cognoscere. Quando enim homo praeponit se sibi et re¬spicit suam vilitatem, suas miserias atque peccati plagas cognoscat, ut doleat; respicit praesentium vanitatem, ut contemnat, beneficia Dei, ut gratus exsistat, misericordiam, ut speret, iustitiam eius, ut timeat, finis incertitudinem, ut sollicitum se gerat et paratum se semper exhibeat. Et sic, qui primo a Deo et se alienatus dixit: «Cor meum dereliquit me», iam reversus per introitum intra se: «Invenit servus tuus cor suum». Reperimus autem nos ‹gratuitis spoliatos, na¬turalibus vulneratos›, ratione caecatos, volun¬tate curvatos, memoria inquinatos, et dicemus, cum haec profundius viderimus: «Peccavi super numerum arenae» etc. Et tunc veniet illud Sapien¬tiae 8: «Intrans in domum meam conquiescam cum illa» sapientia, scilicet Jesu nostro. Nam ipse «lux» est, ‹in nobis habitat per fidem›. Et tunc audie¬mus, quid loquatur in nobis, etc. Is. 30: «In silen¬tio et spe erit fortitudo». Nam tunc non est multiloquium, etc. Humiliatio sequitur etc. Et postquam intra se sic intraverit homo, in¬venit «puerum cum Maria» in templo, id est ecclesia, in deserto, id est loco paenitentiae, in domo ordinatae conscientiae, in praesepio, id est humilitate. Ille vere Deum reperit, qui intrat intra se ip¬sum, ut dicitur De spiritu et anima cap. ⌈20⌉. Tunc ad vitam accedit, quando per amorem <in> sic invento intra se figitur. Unde oportet exire omne sensibile et omne imaginabile et omne in¬tellegibile et redire centraliter ad se, ut solo desiderio summe desiderabilis attingatur. Et cum puerum sic inveneris, accedes ad eum, adorabis eum tamquam servus dominum, men¬dicus indigens, infirmus humili mentis prostra¬tione, nudo affectu cum magnitudine desiderii et «gemitu cordis», «in simplicitate et sinceritate». Et exponis omnia tua cum fiducia et offers et committis sibi. Et tu te proicis in ipsum: «Fiat voluntas tua» etc. Tunc attingis ultimum desi¬derium. In hac tamen praegustatione <vitae> futurae intellegis, quam dulcia oscula sunt Mariae et Filii et tui etc., ut habes alibi, etc. MEMORIALE PRIMUM 24v «Intrantes» etc. Explicata genealogia Christi in aeternitate et tempore et apparitione pastorum in die nativi¬tatis et apparitione causae adventus eius, quia “Jesus”, in octava: nunc de apparitione gentili¬bus facta videndum, ut nunc nos ex gentibus vocati ad unionem intremus ‹cum muneribus ad puerum et adoremus ipsum›. Et quia ecclesia cantat ‹hodie ecclesiam cae¬lesti sponso iunctam›, tunc hodie est festum ec¬clesiae, quae per tres gentiles Christo unitos hodie ortum cepit, et lavata est et coniuncta matrimo¬nialiter et transformata de aquositate in accepta¬bile vinum, etc. Primo, quo modo Christi apparitio fuit in gen¬tilibus occultissima. Qui tamen per rationem redemptorem futurum dixerunt; ex ignorantia et difficultate apprehendendi et desiderio impedito etc. exspectabant redemptorem. Hic ⌈Messal¬ha⌉, Albumasar, Sibyllae, Platonici etc. multa praedixerunt, etc. Item, quo modo Adam et Eva post paeniten¬tiam receperunt consolationem. Revelarunt Abel, Seth, Henoch, Mathusalem, Noe, Sem, Abra¬ham, Moyses, David, Salomon etc. et usque ad Johannem. Deinde venit et pastoribus, magis et mundo se manifestavit, et demum omnibus. Et quo modo ascensus in Christum et descen¬sus usque in Antichristum, et de dicto sancti Augustini De die novissimo ad Hesychium, etc. Et quo modo ecclesia hoc hodie cantat: «Omnes gentes quascumque fecisti» etc. Et quo modo nunc appropinquat Antichristus ex duplici signo. Secundo particulariter de apparitione hodier¬na. MEMORIALE ALTERUM Ecclesia agit hodie festum apparitionis capitis sui, scilicet Christi, et sui ipsius. Apparitio ca¬pitis ecclesiae <est> scilicet Christi nostri. Primo: Quo modo <apparitio Christi> in lu¬mine naturali antiquorum multum obscura fuit, in lumine gratiae multum remota et semper clarior usque in Johannem Baptistam. Item, quo modo manifestari debuit toti mun¬do, ut ‹omnes gentes› ipsum ‹adorarent› etc. Item, quo modo ecclesia credentium in ipsum futurum et nunc crucifixum est una, et quo modo in ipsa reperti fuerunt sancti et sancti¬ores successive in Christum, et de Christo us¬que in Antichristum descensive peiores secun¬dum Augustinum. Et quo modo, ut ait Au¬gustinus, hodie per ecclesiae officium et prophetias instruimur totum mundum recipere debere Salvatorem, antequam Antichristus ve¬niat, etc. Secundo de historia apparitionis hodiernae, quae facta fuit magis. Tertio de ipsa ‹ecclesia lavata in Jordane› dicendum. Et quo modo lotum esse oportet, qui debet esse in ecclesia. Ibi de mysteriis baptismi et quod volentem stare in ecclesia oporteat ser¬vare fidem promissorum in baptismate, et quod non stant in ecclesia nec servant fidelitatem promissam sortilegi et blasphemi. Quarto dicendum, quod qui debet transire de militante ecclesia ad triumphantem, oportet quod adimpleat condicionem et viator exsistat in subiciendo sibi sensualitatem, ut totus spiri¬tualis efficiatur. Et hoc fit per oboedientiam et humilitatem, quae acquiritur per hoc, quod homo intrat in cognitionem sui ipsius.