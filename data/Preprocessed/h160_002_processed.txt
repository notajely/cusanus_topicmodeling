SERMO II Ibant magi 29r «Ibant magi quam viderant Stellam sequentes praeviam. Lumen requirunt lumine, Deum fatentur munere». In hymno praesentis festivitatis. Haec est proprie festivitas ecclesiae, quae in tribus magis ex gentilitate perducta est ad Christum, in baptismo est sibi coniuncta per matrimonium, in miraculo transformata a sua aquositate insipida in sapidissimum sponsi gu¬stum et in eius amoris inebriationem. Unde cantatur: «Hodie caelesti sponso iuncta est ecclesia» etc. Primo, quia ‹Graeci eorum sapientes philo¬sophos, Hebraei scribas, Latini sapientes, Persi magos nominant a magnitudine praesertim scientiae astronomicae, dicuntur reges pro eo tempore iuxta Senecam in aureo saeculo re¬gentes. Seneca: ‘Summa erat tunc felicitas, quando nullus potentior, quin sapientior’›. Sa¬pientes secundum Gregorium sunt, qui primo sibi ipsis imperant; ideo bene reges. Ideo ad sapientes primo aliqua dicam, qui primo lumine scientiae Deum quaerere nitun¬tur, et demum necesse est, quod lumine divino ducantur; alias numquam pervenirent. Cui dicto annectere volo historiam evangelicam, quo modo ibant magi ex longinquo, etc. Secundo, quia illi, qui incedunt solum ut magi seu magici, ‖ut volunt secundum Grego¬rium in homilia aliqui reges hos prius fuisse‖, sequentes stellam tantum, quam vident, non requirentes nisi suo lumine lumen intellegentiae, nec fatentur Deum nisi munere, hii contrarian¬tur Deo ‹Patri luminum›, et sunt semper addis¬centes et numquam ad finem pervenientes et cadent in reprobum sensum verum lumen dese¬rentes. Quare cum principe tenebrarum in aeternum a lumine gloriae separantur. De hiis secundo loco et ad populares. Tertio, quia anima maga pagana diu infideli¬tatis tenebris et peccati rubigine obtenebrata conversa nunc ad stellam, quae orta est ex Jacob, in hac die apparitionis amoroso gressu sequitur ad locum praesepii offerendo se totum Deo etc.; secundo lumen requiritur lumine in hac die theophaniae baptismi Christi, quando in fide Trinitatis se ‹sponsam ornatam› creatori suo fonte baptismali purificat, etc.; tertio Deum fatetur tunc munere, quando gloriam conse¬quitur, ‹quam retribuet Dominus diligentibus se›, etc. Et haec pars erit pro contemplativis. Et haec est festivitas bethphania; qua festivitate aquam Christus in vinum mutavit etc. PARS PRIMA Antiqui quo modo suo lumine naturali Deum inquirere nisi sint a) Quid de Trinitate divina et de recreatione hominis praesentire potuerint De primo: Quo modo antiqui in suo lumine naturali nisi sunt inquirere Deum unum per rationes. Quoniam ‹nihil sui ipsius est causa›, ergo unum principium, quare unus tantum omnium princeps, a quo omnia etc. Et quoniam esse huius principii a nullo est, ergo aeternum et infinitum, et absque ulla compositione simpli¬cissimum, quia alias non esset aeternum. Et quo modo Platonici Deum mundi creatorem po¬suerunt, qui animas immortales ad sui imaginem creavit. Et, ut recitat sanctus Augustinus in libro Confessionum, Plato non solum invenit unum esse Deum, sed de Dei Verbo locutus est, immo paene totum Evangelium, ut scribit idem Augustinus, usque ibi: «Fuit homo missus a Deo». Et per rationes quidam investigaverunt Trinitatem, Patrem ingenitum, Filium unigeni¬tum et Spiritum Sanctum procedentem ab utroque. Necesse est enim, quod in illa essentia divina, summa, perfectissima, sit summa intelle¬gentia; quare: intellegens, intellegibile et intel¬legere, amans, amabile et amare. Et quo modo procedit Verbum in divinis ‹per modum intel¬lectus›, et Spiritus Sanctus ‹per modum volun¬tatis›, et quo modo Filius est ‹imago Patris› quasi verbum mentale, quod fluit ab intellectu; in quo Verbo intellegens tamquam in proprio intellegibili se intellegit et per hoc Verbum cuncta extra se, quia cuncta creata ab aeterno ideata fuere in hoc Verbo, per quod cuncta creata sunt, etc. ‖Recitat Eusebius Pamphili plura de hoc in libris Praeparationum in Evangelium, scilicet philosophos etiam de Trinitate locutos.‖ ‖Habuerunt cuncti certos modos investi¬gandi Deum et eius essentiam, non tamen prae¬cise demonstrativos, quod essentia divina possit capi et intellegi per creaturam. Licet unus plus appropinquavit ad eum, <ita est>, sicut circulus per figuras angulares num¬quam demonstrative mensuratur. Licet aliquae propinquiores sint plus ad rotunditatem ten¬dentes, adhuc tamen semper infinite angulum distat a rotundo etc.‖ Quia videbant antiqui se multis erroribus implicatos, etiam ubi omnis naturae difformitas cessavit, viderunt laboriose quosque ad intelle¬gentiam habendam accedere, viderunt pronita¬tem ad malum, intellexerunt naturae humanae lapsum et casum ob offensam et culpam. Cogi¬taverunt tamen ex eo, quia homo ab optimo Deo ad optimum finem creatus, qui optimus finis Deus est, quod, nisi creatus recrearetur, non posset ad finem pertingere. Cogitaverunt, quo modo Deus, quia unus, unum creavit mundum, quia trinus, triplicem naturam: spiritualem, corporalem et mixtam. Ut ergo omnis creatura ad summum gradum exaltetur, uniet aliquando se ipse Deus creaturae communi, scilicet humanae naturae, ut recree¬tur, et sic homo ad finem perducatur. Magno desiderio alii astroloice ‖de hoc scripserunt‖, sicut ⌈Messalaha⌉ ‖Arabs‖ et ceteri, quod nasci de virgine incarnandus dei filius deberet, ut tam incarnatio quam geni¬tura usum communis naturae supergrederetur; dixit enim: ‹Ascendet prima facie virginis virgo ablactans puerum› etc. Alii per alias coniunc¬tiones, ut recitat Ovidius De vetula etc. 29v Fuerunt etiam vates, fuerunt Sibyllae variae, novem numero secundum Isidorum. Quid illae venerandae mulieres de Christo praedixe¬rint, Lactantius in ultimo libro De falsa reli¬gione scribit, et Augustinus etc. b) De protoparentum traditione per posteros continuata et de “omnium viventium una communi fide” Et non dubium, quin continuata fuerit primi parentis traditio per posteros. Adam et Eva, ut communiter tenetur, de reprobis non fuerunt, sed electis. Conversi itaque ad Deum peracta multa paenitentia, ut ex principio Ge¬nesis trahi potest, multa consolamina a Deo receperunt, praesertim sponsionem nascituri filii, qui divinae iustitiae pro ipsis et posteris satisfaceret. Per quam quidem apertionem ac¬censi fuere amorose ad Deum flagitantes eius adventum. Omnis quidem sapientia et scientia in primis protoplastis viguit cum hac apertione. Et hanc revelationem divinam benedicto semini Seth suscitato in locum Cain revelarunt. Et ipse Henoch iustus, qui septimus ab Adam, multis temporibus, trecentis annis, conversatus cum avo Adam maxima mysteria revelata ei didicit et demum raptus. Hic autem eius filio Mathu¬salem, qui multis temporibus conversatus cum Adam et Henoch, secreta revelavit. Quia vixit usque ad diluvium, Noe et eius filios erudivit. Vixit enim cum Mathusalem Sem patriarcha, filius Noe, centum annis ante diluvium. Noe autem, qui figuram gerebat Christi tam in fabricatione arcae quam vineae plantatione, de mediatore multa cognovit. Noe enim secun¬dum computationem aut Hebraeorum aut nostrae Bibliae vidit ad minus decem annis Abraham, patrem fidei. Cum quo longo tempore Sem conversatus audita revelavit; vixit enim plus ducentis annis, quia post diluvium vixit quingentis annis, et ⌈ducenti viginti duo⌉ fuere a diluvio ad Abraham; secundum tamen Sep¬tuaginta ⌈mille septingenti⌉. Quam <compu¬tationem> Augustinus XV De civitate Dei approbat, licet primum iuxta Hieronymum, cui in historiis plus creditur, verius putetur. Tamen nihil refert, quia humanae saluti per hoc nihil deperiit. Apertiora tunc in Abrahae tempore de <filio> facta sunt promissa, post tempore Moysi<s> per sacrificia, figuras, signa et prophetias. Post sub Salomone et David, tempore aedi¬ficationis templi, renovata sunt promissa et clarificata oracula. Post fuerunt prophetae eius propinquitatem, eius adventum et cuncta annuntiantes. O, cum quanto desiderio sancti patres eum videre desiderabant! Sed, ‹cum natus esset demum in Bethle¬hem›, ut nuper audivistis, licet in loco publico manifestavit se vivum, verum incarnatum Ver¬bum, pastoribus simplicibus primo per angelum annuntiatus est, quia ex Hebraeis simplicibus pastores apostolicos elegit; ita etiam annun¬tiari per angelum decuit, per quem Judaei et legem receperunt, ut dicitur Actuum 7. De hoc tunc audivistis. Non autem debuit omnibus esse manifestata nativitas, ut «per fidem Jesu Christi» esset «iustitia» (Ad Rom. 3), et ne manifestatio impediret crucifixionem. I Ad Cor. 2: «Si cognovissent, numquam Dominum gloriae crucifixissent»; etiam, ne humanitatis mysterium venisset in dubium. Augustinus Ad Volusianum: «Si ⌈nullos⌉ ex parvulo in ⌈iuventute imitaretur⌉ aetates» etc., «nonne opinionem confirmaret erroris, nec hominem verum suscepisse crederetur?» Tamen debuit mirabiliter omni condicioni hominum, licet non omnibus, manifestari: pastoribus Israeliticis, magis gentilibus confluentibus ad unum angu¬larem lapidem, et Annae et Simeoni iustis etc. Tantum demum praedicando et seminando se ipsum in cordibus hominum per se et apo¬stolos Christus se manifestavit, ut in universo orbe verbum caperetur. Creditur enim per uni¬versum mundum Christum Dei filium de virgine natum. Hoc credunt Indi, hoc Machmetani, hoc Nestoriani, hoc Armeni, hoc Jacobini, hoc Graeci, hoc Christiani occidentales, ut su¬mus nos. Hoc Tartari non inficiunt, immo com¬muniter credunt, licet non advertant. Et nulla est hodie mundi natio, quin credat Christum verum Messiam, quem exspectabant antiqui, venisse exceptis Judaeis, qui eum tantum cre¬dunt venturum. Est enim omnium viventium una communis fides, unius summi cunctipoten¬tis Dei et sanctae Trinitatis. Si intellegerent, uti nos credimus! Quia putant nos tres deos credere, nostram fidem culpant. De incarnatione ‖Verbi‖ latissime creditur, ut dixi, ‖non tamen intellegunt verbum Dei esse Filium Dei, uti Christiani‖. c) De magis stella ad Christum perductis Nunc autem, ut aggrediamur propositum, quo modo magis 30r hodierna apparitio facta sit, breviter dicamus. Nato Salvatore stella mirae claritatis Jesum ‹Patris splendorem› et matris radium gentibus revelavit. Non enim decentiore corporali signo «splendor Patris» habuit revelari. Et fuit illa stella ex elementis divino nutu eis magis tantum creata, qui eam tantum viderunt. Et ‖erat‖ parva et magni luminis; parva, quia ostendebat natum puerum et non cooperuit totam villam, quemadmodum omnis minima stella caeli facit. Forte in Arabia felici, in Sabaea regione, unde thura deferuntur, propter quod ‖sacra‖ regna vocantur, in «Arabia eudaemon» circa Mecha, studebant illi de investiganda veritate supercaelestium. Et orta est eis nova stella, quae fuit fulgida, <ostendens> imaginem nati pueri habentis crucem in capite. Incensi intrinsece ad eam novam non errati¬cam, mirabilem stellam sciscitarunt a Deo di¬centes: O, Deus, Creator siderum, quid est hoc novi? Etc. Et quia caritative inflammati <sunt>, forte aliquo praesagio divino dudum desideran¬tes incarnatum Verbum videre, accepto caelitus responso: «Hic est creatoris siderum, Verbi in¬carnati, signum, quod vera lux et veritas, ‘Ab¬icite opera tenebrarum’!» Videntes ergo stellam et iam scientes, quod deberet esse signum osten¬sivum magni regis, intrinsece valde illuminati, exteriori signo fidem dantes perrexerunt versus stellam. Et quia stella cum ipsis in Sabaea regi¬one, quae est orientalis ad Jerusalem, fuit, multa distantia perrexerunt post ‹visam in oriente stellam› versus occasum ‹cum muneri¬bus adorare eum›. Audiverunt vocem in Judaea natum puerum; properantes parvo tempore stella duce miraculose pervenerunt in Judaeam. ‹Quando venerunt ad civitatem regiam Jeru¬salem, interrogaverunt: “Ubi est, qui natus est, rex Judaeorum? Vidimus stellam eius in oriente, et venimus adorare eum”. Tunc stellae duca¬tum dimiserunt, quando humanum adiutori¬um poscebant›. Non advertebant magi, licet scirent Herodem regnare, de alio rege quaerere mortis legem incidere. Iam secundum Chryso¬stomum mori pro Christo optabant. Audiens Herodes, qui tunc regnavit, quia sceptrum de Juda sublatum fuit, iuxta antiquam prophetiam Christo nato timuit ut alienigena eici de regno. ‹Iam puer in cunabulis terrebat regentem. Nunc timeant reges in caelo a dextris Patris regnantem›. Et convocavit seniores et sapientes Judaeos, «ubi nasceretur Christus». Dicunt ei secundum prophetiam Michaeae: «In Bethlehem Judae». Ostendunt mortui vitam, sicut arida lignea manus viam, etc. Et «clam convocatis magis», scito loco ‹didi¬cit de tempore stellae› et dixit dolose: «Ite» Bethlehem, «interrogate diligenter de puero; et cum inveneritis, renuntiate mihi, ut ego veniens» illic etiam «adorem eum». O, hypocrita, quia falso simulato bono ma¬lum machinaris! «Est simulata sanctitas duplex iniquitas» secundum Hieronymum. ‹Magi nihil mali suspicantes, recedentes de Herode iverunt Bethlehem; et “videntes stel¬lam” iterum, quae “antecedebat eos usque” ad locum “supra caput pueri” nati, quasi ostenderet et diceret: “Hic est, qui natus est”›, etc. Et ‹reversa est stella in praeiacentem materiam peracto officio›. ‹Et “intrantes” diversorium sive “domum invenerunt puerum cum Maria, matre eius”. Et “gavisi sunt gaudio magno”, merito secundum Chrysostomum, quia quaesitum reppererant dilectissimum. O, felix Maria, sine qua Christus nec nascitur nec invenitur nec moritur! Joseph tunc absens creditur secundum Rabanum fuisse, “ne daretur aliqua suspicio gentibus”, quod non esset Deus de virgine natus, “qui primitias suas ad adorandum statim miserunt”. Ingressi itaque “procidentes” mente et corpore genua flectunt puero Jesu humiliter et ‘adorant’ Ver¬bum incarnatum›. O, magi, ‹quo modo veneramini puerum adhuc lactantem matris ubera, secundum Ber¬nardum pro rege et Deo? Ubi eius purpura, ubi diadema? ‘Non vos offendit vilis stabuli habitatio, non cuna, scilicet praesepium’?› In¬spicite, si haec est regis ‹mater vili satis habitu, non ad ornatum, sed ad tegumentum, quale decet habere carpentarii uxorem peregrinam!› Dicere possunt: “Quaerimus regem gloriae aeternae, non terrenae” etc. Iterum: “Nec mira¬cula nec signa vidistis, cur creditis?” 30v Dicunt: “Nos summa humilitas Christi ad adorandum et confitendum allicit, et stella, quam vidimus, quam nullus purus homo creasse potuisset”, etc. ‹Magi “apertis thesauris” singuli “obtulerunt aurum, thus et myrrham”. Coram deo et rege vacuus nullus comparuit ex lege. Aurum arabi¬cum et thus et myrrha cunctis ibi inventis praeferuntur. Tamen cum mysterio maximo haec obtulerunt, quia cognoverunt eum homi¬nem, regem et deum. Quia dixerunt: “Ubi est, qui natus est”, ecce hominem! “Rex Judae¬orum”, ecce regem! “Venimus adorare eum”, ecce deum! Aurum est regium munus, thus divinum, quia per sacerdotem in sacrificio, myrrha dominicam sepulturam›, etc. ‹Aurum pro sustentatione pueri et matris secundum Bernardum, thus contra foetorem stabuli, et myrrham ad confortationem membrorum pueri tenerrimi›, etc. ‹Hii tres reges secundum hanc expositionem per ‘tres robustos’, qui David ‘ex cisterna Bethlehemitana aquam hauserunt’, figu¬rati sunt›. ‹Tandem magi peracto officio, osculatis pedi¬bus infantis, capta benedictione, dum redire vellent, ‘responsum ceperunt in somnis, ne ad Herodem redirent’; et descendentes ad navem transfretati sunt ad Tharsen Ciliciae et “per aliam viam in regionem suam” redierunt. Prop¬ter quod iratus Herodes spiritu vehementi conterebat et comburebat naves Tharsensium›, etc. Et vult Chrysostomus, quod reversi facti sunt Christi devotissimi famuli a Thoma post hoc baptizati, cui adiuncti fuerunt praedi¬cando Dei evangelium, etc. Hoc de primo. PARS SECUNDA De superstitionis lumine deceptivo eiusque generibus a) Copia rerum colligatur Secundo dixi, quod malefici magi stellam sequuntur etc. Et est stella, quam illi sequuntur, de qua in Apocalypsi 8: «Tertius angelus tuba cecinit et cecidit stella de caelo magna, ardens tamquam facula, et cecidit in tertiam partem fluminum et fontes aquarum. Et nomen stellae Absinthium, et multi homines mortui sunt» etc. Sunt multa et infinita superstitiosa, quae omnem animam lumine deceptivo diabolico seducunt extra verum fundamentum fidei chri¬stianae. Qui autem a fundamento cadit fidei, «perditionis filius» est. Unde tales superstitiosi expellendi sunt et non patiendi. ‹Deut. 13: “Si surrexerit in medio tui propheta, aut qui som¬nium se vidisse dicat, et praedixerit signum atque portentum, et evenerit, non audias verba prophetae huius aut somniatoris, quia temptat vos Dominus Deus vester, ut palam fiat, utrum diligatis eum an non. In toto corde vestro Dominum Deum vestrum sequimini et ipsum timete et mandata eius servate” etc. “Propheta autem ille fictor somniorum interficietur, quia locutus est, ut averteret vos a Domino Deo vestro”. Et quia, si vis beari, ‘non oportet insanias falsas respicere’, quoniam Deus ‘odit omnes observantes vanitates’. Secundum leges capite puniuntur et bona publicantur, ut lex “Nemo” cap. De maleficis et per Hostiensem in Summa. Et secundum Canones occultum peccatum quadraginta dierum paenitentia debet purgari; publicum habet, quod sacramentum eucharistiae ei debet dene¬gari: De cons. D. 2 “Pro dilectione”, et aliae horribiles poenae, si se non emendaverit›. Vide Hostiensem in Summa. Sed ‹causa, quare tot homines in istis vanita¬tibus decipiuntur: quia corrupta est humana natura, quare erroribus potius quam veritati creditur. Est secundo in causa diabolica potestas, qua fit, quod homines excaecantur, ut eis non luceat veritas. Item, quia ibi reperiuntur aliqua verba sanc¬ta, propter hoc non putant esse malum, licet sit. Item, quia effectus plurium sequitur. Nec hoc debet movere, ut superius Deut. 13›. ‹Effectus enim, ut in anulo fabricato de tribus ferreis clavis inventis, quod valet gestatus contra cer¬tas infirmitates, secundum sanctum Thomam ita evenit, quod primo homines diabolica per¬suasione aut casu aliquid veritatis experti sunt, sed post hoc, quando homines incipiunt ani¬mum suum istis implicare, multae eveniunt daemonum deceptiones. Agunt enim daemones haec, ut suggerant, ad idolatriam secundum Augustinum II De doctrina christiana alli¬ciant›. Et quamquam nullam habeat diabolus pote¬statem operandi quidquam nisi Dei permissione, tamen operatur Dei permissione sanando lan¬guidum aut praedicendo futura, ut audientes et videntes probentur. Et quia ex illusione diaboli ortum et funda¬mentum capit superstitio, ideo primo sciendum, quod diabolus sensum exteriorem hominis potest illudere et immutare. Exempla ponit Augustinus ⌈XIIII⌉ De civitate Dei, quod, sicut homines coloribus veris, sic spiritus malig¬ni figuris fictis illudere possunt visum. Ibi de muliere stabularia, quae per esum casei vertebat homines in asinos pro certo usu, quo expleto fuerunt ut prius. Et ibi de Apulegio, qui fatetur in quodam libro, hoc sibi factum etc. De illis illusionibus: in Itinerario Clementis exempla de Simone mago. Tales autem variationes aut sensus immutatione aut medii aut obiecti <fieri possunt>. Vide alibi in Sortilegiis Nicolai Gauwer. Item, secundo sciendum: Quia ‹diabolus non potest illabi animae rationali intime et intrinsece praesens essendo, quia hoc solus Deus potest, ideo non immutat rationem seu intellectum. Sic, licet spiritus simul cum anima posset esse in corpore, tamen per essentiam non potest esse in anima, 31r quia ‘intimum animae et supremum est idem. Quare Deus, qui est supremus, cui anima in suo supremo approximatur, est, qui potest esse in intimo’. Augustinus De eccle¬siasticis dogmatibus: ‘Illabi menti illi tantum est possibile, qui creavit eam’›. ‹Et licet non intret diabolus in animam per essentiam, tamen bene per effectum, ut pecca¬trix puniatur etc. Et quia non illabitur, secreta cordium diabolus ignorat, sed solus Deus nos¬cit. Nulla enim creatura conscientiae secreta nisi per exteriora signa cognoscit. Sed ex multis signis spiritus subtiles interiora deprehendunt›. Possunt tamen spiritus boni et mali cogita¬tiones immittere: mali illustrando phantasmata habita vel ministrando non habita, boni etiam directe imprimendo etc. Immissio autem hic importat quandam virtutem. Et sic daemon, licet non posset movere appetitum seu affectum immediate, potest tamen persuasive bene inci¬tare etc. In ista immissione diaboli primo contra fidem immittit divinationes, quando hominem prophetam et divinum facere vult. Unde, quia nimis longum de hac materia esset dicere, quo modo effectus dependet a causa, et quo modo spiritus sciunt ex causis aliquando futura, et etiam homines, ut sunt eclipses, de pluviis etc., et medici de sanitate etc. Sed in his omnibus contingit tam in daemonibus quam hominibus error, quia nulla est determinata veritas futuri, et ideo fatuum est praenuntiare etc. Et ‹quia dicitur Is. 41: “Annuntiate, quae ventura sunt in futurum, et sciemus, quia dii estis”, ideo, qui sibi assumit officium praedi¬cendi futura, Deum blasphemat, qui solus futura novit ex se et in se›. Hoc intellege constanter, temerarie! Secus, si persuasive etc. Dicere futura est divinare, quia Deo tantum convenit. Astronomi egrediuntur terminos suos et cadunt in reprobum sensum et seducuntur a diabolo in suis iudiciis. «Sapiens dominatur astris. Omnia iudicia» secundum Ptolomaeum «sunt inter necessa¬rium et possibile»; multa se ingerunt, ut sunt imaginationes, praesagia etc. De hoc alibi, etc. Diabolus enim, qui suadet saepe aut ad magnam paenitentiam, ut interficiat, aut ad praedicen¬dum ob populi salutem aliqua, ita cognoscitur, quia “mendax est”. Saepe non venit, vel si venit, non ideo credendum: Deut. 13. Item, ‹cogitandum est, an ex recto rationis iudicio hoc evenire posset, quia secundum Origenem ‘quidquid praeter rectam rationem ab hominibus exercetur, non praeter daemones fiet’›. Item, ‹quidquid contrariatur Sacrae Scripturae, non est credendum vel accipiendum. Vide Bonaventuram in III Sententiarum, dist. 9: ‘Non est omni spiritui subito credendum. Quidam, cui diabolus in specie apparuit, clausit oculos dicens nolle se in hac vita Christum videre’. Propter istas et alias temptationes vita solitaria non expertis est periculosa›. Genera autem divinationum, quae immittit diabolus, sunt multa: aeromantia, pyromantia, hydromantia, geomantia etc. Vide in Decreto etc. Ad geomantiam pertinet id, quod quaeritur in speculo Apollonis, in manubrio et lapidibus tersis, in ungue pueri etc. Aurispicium in extis animalium immolatorum et in spatulis etc. ‹Augurium habet speciem geneaticam, astro¬loicam, fatum; habet avium garritum, sternuta¬tiones etc. aut omen›, quod fit, quando ex abrupto ab homine prolatum interpretatur ad futurum. ‹Augurium habet etiam sub se chiro¬mantiam, spatulamantiam. Item, sortes ad sciendum occulta, quae habent multa genera in libris, taxillis, plumbo lique¬facto›, rota tacta inveniendis thesauris aut furtis, ‹experimenta ferri candentis, aquae ferventis (2 q. ⌈2⌉ “Mennam”), duelli, casei etc. Haec omnia prohibita: Deut. 18› et C. 26 q. <2> per totum. Quo modo autem haec maledicta diabolica secta incepit in principio creationis mundi et tradita successoribus per libros, vide in Rogero Bacon. Et similiter tangatur, quo modo aliqua sunt opera naturalia tam in herbis quam lapidibus quam ⌈subtilitate⌉ hominum, quam in physo¬nomia quam chiromantia et in somniis et in astroloicis, quae apparent miranda, et de natu¬rali magica et de seminibus et apparentiis mi¬randis naturaliter factis, ut in monte Pincis vere, de thesauro et de deceptoribus, qui vadunt per mundum. Exemplum de Parisiensi capto tem¬pore tuo. ‖Ille dicebat se artem scire in¬veniendi thesauros‖ etc. Exemplum de cruce cum magnete etc. 31v Item, quia ‹non est potestas super terram, quae valeat potestati diaboli aequiparari: Job 41. Solus enim Deus et angeli et homines ex divina gratia habent potestatem super daemo¬nes, non autem homo ex se, nisi quantum ei Deus dederit. Quare illi rustici, qui per charac¬teres et certa verba et carmina nituntur daemo¬nium expellere virtute characterum etc., errant›. ‹Et licet aliquando diabolus cedat non laedendo, etc., ut legitur in Legenda sancti Bartholo¬maei, hoc tamen fit, ut seducat etc.› Fatui sunt incantatores, qui in ungue aut vitro volunt spiritum includere, quia spiritus non clauditur corpore. Fatui sunt astrologi cum suis imagina¬tionibus. ‹Nihil corporale agit in spirituale, quamquam dicat de piscis corde in Tobia textus. Hoc tamen secundum Lyram intellegi¬tur per fumum: virtus meritoria expulsiva›. Et ‹quia secundum Guilelmum Parisien¬sem in libro De fide et legibus ‘Deus zelotes’ recto zelo sibi desponsatam vult animam pure vivere› – Vere enim diligens sponsam ‹non patitur alium accedere nec aliquid suspectum fieri ad tactum, colloquium, nutum, signum vel appropinqua¬tionem, nec sufficit uxori declinare adulterium, nisi etiam declinet adulterii species› –, quaerere aliunde auxilium quam a Deo, alteri firma spe adhaerere quam Deo, prospera ab alio exspec¬tare quam a Deo: Deo ita displicet sicut habenti zelum ad desponsatam sibi. Praecepit itaque ad custodiendum sponsam: “Maleficos non patieris vivere” (Exod. 22), quia idolatrae. Quia, qui capiebant in nido ma¬trem cum ovis, trahebant hoc ad fecunditatem et experimenta amoris, praecepit, ne mater caperetur (Deut. 22). Praecepit vasa cooperiri propter dominas habundas et “holdi” etc.; non sunt enim nisi daemones, quibus vetulae offe¬runt esculenta et potulenta mundando domum etc. Nec tamen comedunt, sed seducunt. ‹Prohibuit, ne vir indueret vestem mulieris, et e converso, propter idolatriam, quia mulieres vestes viriles et arma in honorem Martis indue¬bant›. O, larvati etc.! ‹Et viri in honorem Veneris e converso. Hoc festum peragitur inter Christianos in carnisprivio›. Item, cur quaeris a sole per benedictiones et incantamenta et a nova luna ieiunando diem primationis, ut te custodiat, stulte, adiutorium? Dominus, sponsus tuus, eorum conditor, et tu idolatra! Quid quaeris in brevibus, in characteri¬bus, in nominibus diabolicis incognitis? «Deus tuus unus est». In hiis omnibus diabolica se¬ductio! ‹Iam apparet ut vetula puerum rapiens, iam apparet ut puer, et dicitur commutatus puer, et demum evanescit›, “verweselt” proprie; ‹iam permittitur diabolus occidere puerum, quem forsan nimis diligis, ut tu tempteris, an eapropter a Deo velis recedere et diabolo in specie vetularum, ut puero parcat, divinos honores impendere›. O, vetulae maledictae, ‹in quibus omnes reliquiae idolatriae reman¬serunt, quae haec seminant cottidie!› «Aposto¬lus ad Titum 2: “Anus” ⌈spiritus⌉ instrue, “ut prudentiam doceant”, quasi diceret: non stulti¬tiam». Item, quia non licet homini uti auxilio diabo¬li: IV Reg. 1, ubi reprehenditur etc. Brigitta de hoc in Revelationibus ad Bernardum archi¬episcopum Neapolitanum etc., Augustinus in Sermone de auguriis, Guilelmus: ‹Cur volunt virgines habere malefici ad sua experimenta›. Item, quo modo superstitiosi suo lumine Deum quaerunt et munere fatentur aliter oran¬do, alia petendo, quam ecclesia instituit. ‹Non licet cuiquam propria auctoritate addere vel subtrahere in divino cultu› ab institutis ab ecclesia etc. Item est superstitio, quando cultus latriae alteri quam Deo tribuitur, et est idolatria. Sic idolatria pactio cum daemonibus, sacrificia eis facta, consilium ab eis acceptum. Superstitio est quaerere salutem in characteri¬bus, ligaturis, verbis et in hiis, quae medici damnant. ‹Quando daemones manifeste invocantur, nigromantia dicitur. Si per praesagia, dicitur praestigium a praestringendo ⌈aures⌉ hominum, quandoque per somnium, et dicitur divinatio somniorum. Nigromantia quasi mortuorum divinatio, quia ‘mortui resuscitati videntur cum praecantatione adhibito sanguine’. Si in vivis hominibus futura dicunt, sicut in arrepticiis vel obsessis, vocatur pithonica, a Python Apolline, auctore divinationis›. 32r De herbis et lapidibus clarum est, quod, quando applicantur ad effectum naturalem, hoc fit sine peccato; si autem aliter, non, quia in diaboli honorem. Et diabolus fingit se aut fugere per applicationem pyanae ad collum aut iaspidis, ut sic honoretur. Si aliter colliguntur cum praecantationibus, non tamen inhibetur Oratio dominica vel Credo. Hic adverte, quod res consecratae, si ad alium quam proprium usum applicentur, [quod] est superstitio sicut de aqua benedicta, quae bibitur contra infirmitatem vel spargitur ad fertilitatem et datur aliquando brutis; et de lumine cerei paschalis, <de adhibitione> aquae baptismalis; et sic de aliis: abstinentia a capite in honorem sanctae Apolloniae vel Blasii lumi¬nis consecrati, crux facta de lignis palmarum etc., balnea in vigilia nativitatis et carnisprivii contra febres et dentium dolorem, non come¬dere carnes in die natali[s] Domini contra febres etc. vel ad honorandum sanctum Nico¬laum propter acquirendas divitias etc., petendo eleemosynam eundi ad sanctum Valentinum contra morbum caducum, ponderando puerum cum siligine vel cera, portare crucem circum¬quaque campum in vere contra tempestates. Item, in certis oblatis super altare, sicut lapi¬des in die sancti Stephani et sagittae sancti Sebastiani etc. Item, de verbis rebus mixtis oriuntur superstitiones variae. De odio et amore et malefic[i]a operatione diabolica cum acu, quae tetigit vestem mortui, de lignis furcae, de lignis coniungendis contra febres, de hostia non consecrata contra febres, contra ictariciam, de urina etc., de pullis etc. Vide singula in parvo libello. De medela ovium, vaccarum per “noetfur”, de incanta¬tione equarum contra vermes aut alia mala, de elevatione cuiuscumque ponderosi hominis cum quattuor digitis, de festis anni secundum ordi¬nem cum suis superstitiosis observantiis inci¬piendo a festo natalis Domini, de sculpturis, scripturis etc. «Secundum Thomam II/II quaest. 96 art. 4 “in omnibus incantationibus duo cavenda sunt, sive in verbis sive scripturis aut carminibus suspensis, quia, si ibi est aliquid ad divinatio¬nem daemonum pertinens, manifeste super¬stitiosum est et illicitum. Similiter, si contineat ignota nomina, ne sub illis aliquod illicitum lateat. Chrysostomus Super Matthaeum: Pharisaeorum magnificantium fimbrias suas ex¬emplo nunc multi aliqua nomina hebraica ange¬lorum confingunt, scribunt et ⌈allegant⌉, quae non intellegentibus ea metuenda videntur. Est etiam cavendum, ne aliquid falsitatis contine¬ant”», quia tunc a Deo vero non sunt. ‹Item, non oportet credi verbis illis aliquam virtutem inesse, quam Deus non dedit, sicut quidam credunt, si portarent Evangelium Jo¬hannis, quod submergi aut capi non possent›. Item, ‹cavendum, ne cum sacris verbis aliqua vana sint commixta, puta characteres <praeter> signum crucis, aut si spes habeatur in modo scribendi, dicendi aut ⌈legendi⌉. Quando haec omnia non sunt, tunc licet solum: <C> 26 q. <5>›. Non solum Evangelia et Oratio dominica, et reliquiae portari possunt, dum modo nihil vani¬tatis se immisceat, quod tali modo aut in tali vase aut ad tale factum etc. Et tunc requiritur, quod habeatur respectus ad Deum, et non cre¬datur praecisio, sic scilicet, quod habeant solum virtutem illa verba, et non alia divina et non scriptura sive verba, sed significatio et intellectus. De fortunio et infortunio, aut ex casualibus, sternutatione, ignis saltatione, calciamentatione, dierum observatione Aegyptiacorum etc.: ne¬fanda omnia illa. Observare tempora quoad naturales actus licet. In hiis autem, quae influen¬tiae non subsunt, non licet, ut sunt electiones hominum ad illa vel alia, et sic de aliis, de die Innocentium etc. Vide in Sortilegiis magistri Nicolai Gau¬wer. Item, de inventiciis, ut est nidus avis cum matre, quod significat fecunditatem in bonis et habundantiam; et de inventione ferri aut clavi aut obuli, quod sit eufortunium et inventio thesauri diffortunium etc. Sed sufficiat nobis una fides Domini Jesu Christi, quia ‹non est nomen sub sole› etc. «In nomine Jesu flectetur omne genu» etc. «Si» tan¬tum «fidei sicut granum sinapis» etc. In quo, per quem omnia. Hunc inquiramus dimisso nostro lumine venefico, et inquiramus eum suo lumine gratiae et nostro lumine amoris adorando eum cum magis, ut cum gaudio revertamur ad pa¬triam «per aliam viam» etc. Haec de secundo. b) Ordo dicendorum statuitur 32v lin.40-53 Ordo dicendorum in secundo articulo: Stella, quae cecidit in absintheae amaritudinis profunda corda, operatur adulterium et species adulterii a vera fide christiana. Unde operationes omnes, quae non habent rationabilem medii causam, superstitiosae sunt. Quare primo sciendum de causis naturalibus manifestis et expertis, sicut in medicinis et certis astroloicis, de motu lunae ad plantandum et minuendum et seminandum: dummodo nihil superstitionis se immisceat, admittuntur. Alia sunt occulta nobis, licet naturae secreta, in qui¬bus se diabolus immiscet, ut Nicolaus Horem et Albertus et alii, scilicet Rogerus Bacon, ⌈Johannes⌉ Batem in Speculo divinorum et alii de fastis, Alkindus De radiis stellicis, Ben ⌈Rabas⌉ De physicis ligaturis, Avicenna, Algazel etc. tractant, et ponunt opera magica causas naturales habere etc. Talia licet causas habeant, tamen non decet christiano uti, quia in hiis secretis diabolus saepe se immiscet ad decipiendum. Alia fiunt per agilitatem manuum et per perspectivam etc.; et talia, si non fiunt ad deceptionem, fieri possunt, et haec omnia sine idolatria. Sed multa et infinita damnata et mala absque ratione et causa peraguntur, quae Deus zelotes fieri non vult: Deut. 13, etc. De quibus princi¬paliter nunc. Et sciendum, quo modo a principio ‹genera¬tio prava ecclesiae malignantium› semper cu¬currit cum electis et ecclesia praedestinatorum. Unde inveniuntur libri de divinatione et prae¬stigiis ante diluvium in lapidibus inscul<p>ti, per Hermetem inventi, qui venerunt ad Cham et eius filium Chanaan, Zoroastrem et ad Aristotelem, ⌈Zuippum⌉, post ad Democri¬tum et Platonem, licet Zepher ⌈Razahel⌉ aliter dicat. Et in his traditur multiplex modus divinandi, incantandi etc., ‖qui christiano sunt prohibiti‖. PARS TERTIA De nativitate, quae lumine gratiae fit 32v lin.1-39 De tertia parte breviter sciendum, quod, postquam anima diu foedata per adulterium contra fidem, ut praetactum est, et per peccata, convertit se ad Deum, verum lumen. Tunc praesto est stella gratiae ducens lumen intelle¬gentiae in oriente ad intellegendum cuncta caduca extra Deum; et sequitur lumen hoc gratiae, ut apprehendat, ubi natus est in eo Christus. Tunc oritur invisibilis missio ‹Splen¬doris Patris›, scilicet Verbi Dei in eo, quae est ipsa genita Sapientia intrans mentem rationalis creaturae pro illustratione eius spirituali et gra¬tuita. Et quamquam ubique est per essentiam Ver¬bum Dei, immo tota Trinitas, non tamen ubique per lumen gratuitum. Quapropter, quando in tua gentili mente tenebrosa aut minus illustrata ori¬tur et gignitur maius lumen, tunc <fide> caritate formata lumine gratiae apprehendis Christum in te natum. Hoc licet sit opus Trinitatis, tamen Filius in te nascitur, quia «est Candor lucis aeternae» (Augustinus I De Trinitate). Est enim verbi mentem illuminare et revelare, et sapientiae mentem sapientem facere; et cando¬ris lucis est mentem candidam facere. Et tales efficiuntur spirituales filii Dei. Et cum sic in nobis natus est Christus, sicut sol tria super terram operatur, ita in nobis inhabitans Christus, scilicet illuminat, calefacit et fructificat. Illuminat et clarificat ⌈eam⌉ quoad intellectum per contemplationem, et accendit sive calefacit eam quoad affectum per amorem et fruitionem, quae duo vim contemplativam in nobis respiciunt. Et tertio vim practicam fructuosam facit per doctrinam prudentiae et virtutum moralium exercitationem, ‹ut eamus et fructum afferamus et fructus noster maneat›. Ut ergo primo in nobis nascatur Christus, intremus contemplationem et eamus angelica vocatione cum pastoribus in «domum panis», Bethlehem, et videamus oculo intellectus et affectus ‹hoc Verbum, quod caro factum est›. Eamus etiam cum istis tribus regibus de oriente humiliter stella duce versus occasum propriae mortificationis per humilitatem, ut humilis Christus, ‹vitae panis›, in Bethlehem nostrae animae devote inveniatur. Videamus! Omnia supermiranda sunt, quae ibi conspicimus: infantem ubera sacratissima lactantem, «quem caeli capere non poterant», matrem intactam virginem. Videamus «regem regum» pannis grossis et vilibus involutum! Videamus matris ornamenta! Ubi sunt coronae? Ubi vestes aureae, ubi servi, ubi curiales? Ubi lectisternia et reclinatoria? Ubi cuna iam nati regis? Ecce, cuncta humillima! Iacet in praesepio, qui in nubibus tonat. O, vos, qui confiditis in divitiis vestris, pau¬perem aspicite regem vestrum! O, vos, qui in mollibus et carnis delectatione vivitis, haec inspicite! Si «Christi actio nostra est instructio», quid creditis? Eveniet etc. Contemplare, quo modo mater filium tractat, orbis dominatorem! O, quotiens osculatur sanctas manus, quas fascia ligat! Contemplare, quo modo regia maiestas gentilitatis eum devote adoravit procidendo in terram! Et tu, quid agere debes in caelo regnanti? Etc. Cum haec ita anima contemplatur et devota et amorosa compunctione plorat, et rogat ma¬trem, ut accedere possit ad filium, ut possit osculari cum magis pedes. Post hoc affectuosius rogat, ut possit osculare manus, post hoc maxil¬lam etc. Tunc aperit vasa sua, ‹postquam gusta¬vit et vidit, quoniam suavis est Dominus›, et offert sibi cum magis tria munera: myrrham nostra membra mortificando, thus orationis suavitate, aurum contemplationis puritate. Cum enim tanta in anima exoritur pulchri¬tudo, ‹tamquam sponsam ornatam› sibi eam Christus desponsat. Et tunc aurum nostrum in igne contemplationis et amoris dietim purga¬tur, illuminatur et clarificatur, et oritur maxi¬mum animae desiderium sursum ad Deum, ut fruatur et possideat sponsum suum in aeterna gloria. Et sic anima ita in hac vita Christo unita, in stabulo humilitatis sibi desponsata per munera tria, post dissolutionem ad essentialem intuitio¬nem, quae est in obiecto Trinitatis gloriosae, exaltatur. Et haec intuitio est perenniter vivi¬ficativa et feliciter quietativa et sollemniter dei¬ficativa. Et cum sponso ‹Christo abscondetur vita nostra in Deo›. Ad Col. 3: «Cum apparuerit Christus, vita vestra, apparebitis et vos in gloria». Et dum hic peregrinamur in fide, sufficit nobis gloriari in spe. Psalmus: «Ego autem apparebo in iustitia in conspectu tuo, satiabor, cum apparuerit gloria». «Similes enim tunc erimus, quoniam videbimus eum, sicuti est. Et omnis sanctificat se, qui hanc spem habet, quia ipse sanctus est». Et ex sanctitatis forma, quam induit, cognoscetur tunc Deus ‹facie ad faciem›. Ad quam visionem stella duce perducat nos illuminator gentium, Jesus Christus. Amen.