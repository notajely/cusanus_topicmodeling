118rb «Cum omni militia caelestis exercitus hymnum gloriae tuae canimus, sine fine di¬centes: Sanctus, sanctus, sanctus Dominus Deus Sabaoth. Pleni sunt caeli et terra gloria tua. Osanna in excelsis. Benedictus qui venit in nomine Domini. Osanna in excelsis.» Sit hic sermo noster quasi primus om¬nium atque fundamentalis, ex quo poterint multi formari. Nam non pauca meditatione ad hoc Deo sic inspirante perveni, ut facili quodam compendio deprehenderem om¬nium aliqualem intellectum. Neque licet, ‹ut lucem illam sub modio abscondam, sed po¬tius super candelabrum, ut luceat intrantibus domum› seu ecclesiam, quae est «columna seu firmamentum veritatis». Et imprimis obligor vobis aperire hunc thesaurum, cum sitis filii mei, quos ut pater verbo vitae pas¬cere teneor. Est autem intentio mea explicare ali¬quantulum gloriam Dei, de qua in verbis thematis praemittitur. Dico itaque primo, quod apud omnes na¬tiones est certissimum Deum esse et ipsum esse veritatem aeternam; neque concipi pot¬est ipsum non esse, nisi hoc dicatur per ex¬cellentiam. Nam si dicitur non esse, hoc verum modo, quo 118va nos alias res esse conci¬pimus, ipsum non esse, quia est super omne esse illud, quod cadit in nostris conceptibus. Sicut aeternum non est mensurabile et ob hoc non dicitur duratio modo, quo omnem durationem non aliter quam mensurabilem concipimus. Ideo de aeternitate dicimus ip¬sam non esse durationem, sed supra omnem durationem. Sed quod Deus sit ipsa necessitas, quae non esse non possit, quisque videt. Nam si verum est hoc, quod ipse sit, habeo verita¬tem esse; si verum est ipsum non esse, habeo iterum veritatem esse. Sic si dixeris verum esse veritatem esse, et similiter dixeris verum esse veritatem non esse, semper, qualiter¬cumque dixeris contradictorie, affirmas ip¬sam esse. Unde veritas est esse absolutam essendi necessitatem, quae est ipsa veritas, per quam est omne id quod est. Multo verius est quam quod est, uti al¬bedo, per quam omne album est album, et una humanitas omnium hominum. Dico verius, quia, cum absoluta necessitas non possit esse dependens ab alio, ipsa est in se subsistens et nequaquam est esse coartatum ab alio aut aliis. Sic non est de esse humanitatis abstracto. Nam sine hominibus non subsistit et est esse coartatum intra suos terminos, quia non am¬bit omne esse animalitatis. Taceo quod non ambit omne esse contingens. Sed si non fo¬rent in universo nisi homines, et quia forent ab uno principio intellectivo, cum homines sint naturae intellectualis, tale principium in¬tellectuale posset dici humanitas non via abs¬tractionis ab hominibus dependens, sed quia ab illo principio haberent homines hu¬manum esse. Sic Deo attribuimus nomen essentiae, quia ipse est principium, a quo omnia ha¬bent ut sint, non modo quo essentia abstra¬hitur ab hiis, quae sunt, per intellectum, sed quo ipsa essentia divina sic est in se, ut coin¬cidat cum esse et sit tale essendi rerum prin¬cipium, ut in sua virtute complicet actu omne quod esse potest. Neque potest aliqua creatura aliter sentire quam quod suus creator sit melior quam co¬gitari possit. Nam quo modo posset aliud creatura dicere de creatore, qui sibi dedit esse, quod omnis creatura adeo excellenter esse bonum non haesitat, ut non possit quid¬quam melius concipi. Unde non esse non ca¬dit in conceptu, et quia solum bonum eligi¬bile est, esse est bonum 118vb et non esse malum. Quare non esse non potest diligi. Et cum una creatura non posset velle, quod foret alia, nisi desineret prius esse, ideo, cum non cadat desinere esse in conceptu, non potest una creatura consentire, ut sit alia. Contenta¬tur igitur omnis creatura in esse suo tam¬quam tali, sine quo non esset, et non appetit aliud esse, licet in ea specie, in qua est suum esse, vellet meliori modo esse, quo hoc infra ambitum speciei possibile foret. Plato vult esse Plato, licet doctior aut sanior esse vellet; ita de reliquis. Cum ergo hoc ita sit, quod Deus sit op¬timus, qui omnia ad finem optimum creavit, tunc «propter se ipsum», ut ait Salomon, «operatus est». Sed, ut ait David ad ipsum, «bonorum meorum non indiges». Non igitur optimus creator est indigens. Non ergo crea¬vit omnia propter se ipsum, nisi ut abundan¬tiam suam participem faceret in sui gloriam. Videmus enim omnes ratione utentes ad honorem mirabiliter affici et pro augmento honoris omnia terribilissima aggredi et pro defensione eius vitam exponere sensibilem. Quanto autem quis se nobiliorem extimat, tanto maiorem curam habet, ut honorem il¬libatum conservet. Unde regibus orbis ma¬xima cura est, ut gloriosi sint et honorati. Nam quid est rex sine gloria? Rex ignotus private degens non est plus rex quam non rex. Deum autem regem universorum omnes fatentur, non solum Christiani, Iudaei aut Sarraceni, qui unum eundem Deum ut ‹re¬gem regum› et ‹dominum dominantium› co¬lunt, sed etiam gentiles. Plato enim ipsum Deum regem, Aristoteles principem appel¬lat. Dicebatque Malachias propheta Deum dixisse: «Rex magnus ego». Et in hoc omnes concordant. De cuius regis regno Christus rex evangelizavit et nominat ipsum esse reg¬num caelorum, quia dicit caelum thronum esse regis universorum. Unde cum omnes reges huius mundi summa diligentia intendant suam gloriam ostendere per magnifica sua opera, tunc ‹rex regum›, a quo ipsi hoc habent, maxime ad hoc omnia operatus est, ut notam faceret gloriam suam. Ita ait Isaiae 43 propheta eius nomine: «Omnem qui invocat nomen meum, in gloriam meam creavi eum, formavi eum et feci eum.» Et infra: «Ego Dominus, Sanc¬tus vester, rex vester.» Et infra: «Populum istum formavi 119ra mihi, laudem meam narra¬bit.» Et idem propheta alibi, 48: «De utero vocavi te, propter nomen meum.» Et infra: «Gloriam meam alteri non dabo.» Est enim Deus zelosus pro gloria sua. Unde si attendantur scripturae, non aliud re¬peritur nisi quod Deus aedificabit Sion, ubi «videbitur in gloria sua». Unde cum non posset Deus gloriam suam manifestare nisi creaturis discretionis spiritum habentibus, quae discernere possent divitias, virtutem, sapientiam atque potesta¬tem eius, sicut David propheta dicit, quo modo in mari rubro «salvavit» Iudaeos «propter nomen suum», «ut notam faceret potentiam suam», ideo omnia creata sunt propter rationales spiritus, et ipsi, ut videant gloriam Dei. Hic est ergo finis creationis, scilicet ostensio gloriae creatoris. Venire igi¬tur ad visionem gloriae Dei est attingere fi¬nem, et haec est merces iusti, prout Isaias describit, qui sic ait capitulo 33 de iusto: «Regem in decore suo videbunt oculi eius.» Et 35 capitulo ait: «Ipsi videbunt gloriam Domini et decorem Dei nostri.» Et alibi ca¬pitulo 66: «Videbitis, et gaudebit cor ves¬trum.» Et in finali capitulo dicit: «Et divitiis adimplemini a gloria eius.» Et David de se ait: «Credo videre bona Domini in terra vi¬ventium.» Et alibi dicit: «Videbunt recti et laetabuntur.» Et Christus ait Matthaei 13: «Tunc iusti fulgebunt sicut sol in regno Patris.» Creavit Deus caelum et terram et omnia, quae in eis sunt, ad ostensionem glo¬riae suae. Ita dicitur Ecclesiastici 43: «Gloria Domini plenum est opus eius.» Et enumerat ibidem in eodem et praecedenti capitulo multa mirabilia opera Dei. Sic dicitur in the¬mate: «Pleni sunt caeli et terra gloria tua.» Unde, ut ait apostolus, in regno mundi huius in istis visibilibus ‹in speculo et in ae¬nigmate› videmus gloriam eius, sed in regno caelorum ‹facie ad faciem› sive ‹oculo ad oculum›, ut dicitur Isaiae 52. Et quamvis nemo possit satiari videndo gloriam creato¬ris in creaturis, ut dicitur Ecclesiastici 42 in fine, tamen, ut ait psalmista, ‹satiabitur, cum apparuerit gloria eius, omnis qui in iustitia comparebit conspectui eius›. Omnia igitur Deus propter ostensionem magnae gloriae suae operatur, et ideo ratio, cur cuncta sic sunt ut sunt, haec est: ut os¬tendatur gloria Dei. Et nos propterea etiam omnia agere debemus, uti apostolus Corint¬hiis dicebat: 119rb «Omnia in gloriam Dei facite.» Ita quidem nos docet Christus non quaerere gloriam nostram, sed Dei, exemplo ipsius, qui non venit nisi clarificare nomen Dei Patris et manifestare ipsum mundo, ut glo¬rificaretur, et nequaquam quaesivit gloriam suam. Ostendit autem hanc esse gloriam Dei excellentissimam: ei oboedire usque ad mor¬tem. Magnam dat gloriam Deo qui cognos¬cit ei solum oboediendum et cum timore et tremore serviendum. Hoc enim facit qui cre¬dit, quod habeat potestatem non solum in¬terficiendi, sed et animam in infernum de¬mergendi, ut dicitur Sapientiae 16: «Tu es, Domine, qui vitae et mortis habes potesta¬tem», et hoc attendens dicit, uti habetur Iob 25: «Potestas et terror apud eum est.» Et Daniel propheta dicebat: «Potestas eius po¬testas sempiterna.» Nobilissimus igitur rex noster vult nobi¬les et voluntarios habere in curia sua et mul¬tos. Nam «in multitudine populi dignitas re¬gis», ut Salomon Proverbiorum 14 dicit. Ad illum igitur finem habet angelos innumera¬biles in ministerio et assistentia sua, et misit Filium suum regni sui heredem in hunc mundum, qui sub potestate est regis, qui est rex super omnes filios superbiae, ut ait Iob, qui vanitati subiecti sunt, ut acquireret sibi multos, quos de mundo eligeret et eriperet de potestate principis tenebrarum et mitteret liberatos et aptatos ad regnum lucis, ut in¬trarent in gaudium Domini, gloriam eius speculantes, quae speculatio est videntibus vita et laetitia sempiterna. Unde in themate de Filio Dei Domino nostro Iesu Christo adicitur: «Benedictus qui venit in nomine Domini.» Nam ipse est quem Pater misit propter gloriam suam, si¬cut dicit apostolus Philippensibus: «Repleti fructu iustitiae per Iesum Christum in lau¬dem et gloriam Dei.» Et Ad Ephesios 3 pro¬fundius id ipsum tangit apostolus. Unde omnibus attentissime consideratis tunc Deus, ut meliori modo quo fieri posset, ostenderet gloriam suam, omnia per ipsum facta aut permissa sunt et nihil casu accidit ex omnibus, quae contigerunt qualitercum¬que, sed causa est una: ut manifestaretur glo¬ria Dei. Nam si quis putaret historiam regis Assveri et Hesther, quam legimus statim in ecclesia, casu 119va receptam inter libros sacros Bibliae, profecto erraret. Instruimur enim hoc ad nostram doctrinam factum, ut ins¬truamur, quo modo Assverus typum gerens regis regum magnificentiam gloriae suae cu¬ravit ostendere, et posuit ibi gloriam, ut lae¬titiae suae faceret plures participes, quos ad convivium solemnissimum vocavit et de suis divitiis refecit. Eo quidem modo Christus nos docuit Patrem suum pro ostensione glo¬riae suae multos ad cenam vocasse. Nonne Salomon sibi fecit palatium or¬natissimum, thronum pretiosissimum, fami¬liam ornatissimam et ordinatissimam, exer¬citum potentissimum, ut videretur per filias Sion in gloria sua et ut ad fines terrae di¬vulgaretur gloria eius? Ad quam famam re¬gina Saba venit et plus reperit quam audivit. Quid aliud est illud quam ut doceamur Deum regem nostrum in Salomone gloriam suam ostendisse et nos docuisse, ut ‹in ae¬nigmate et speculo› in hiis elevemur in ad¬mirationem gloriae Dei, qui est «rex gloriae» et creator Salomonis et omnium, per quae Salomon gloriosum se ostendit. Sed quae est comparatio gloriae Dei ad gloriam Salomonis, Christus ostendit, qui ait: «Considerate lilia agri, quoniam Salo¬mon in omni gloria sua non fuit vestitus si¬cut unum ex eis.» Si igitur ex nitore vestium et decore domus et utensilium gloriam habet rex aliquis, qualem habebit creator, qui in feno quod cras mittitur in clibanum, excedit omnem gloriam omnium potentum? Si Sa¬lomon, omnium regum qui ante et post ipsum fuerunt et venturi sunt sapientissimus, omnem potestatem suam convertit in os¬tensionem gloriae, tunc elicimus omnipoten¬tiam regis nostri in gloriam suam converti. Unde rex noster, cuius non est maior vir¬tus et potentia quam gloria, ipse est rex vir¬tutum et «rex gloriae». Rex noster non est habens gloriam, sed est ipsa gloria infinita. Quare videre ipsum est videre gloriam eius. Et non videtur facietenus nisi in throno glo¬riae, scilicet in caelo immutabilitatis, per eos qui digni sunt. Iudex autem, qui habet iudicare, qui sint digni, rex, qui Filius regis regum, et magis¬ter, qui praepositus est omnibus, Iesus est, qui leges publicavit personaliter, quas ser¬vavit et per quarum observantiam introivit in regnum Patris et secundum quas omnes iudicabit, dignos ad119vbmittendo, indignos re¬pellendo. Et quoniam ipse est, in cuius manu Pater omnia posuit, qui ‹claudit et aperit›, ipse est qui regit curiam, per quem omnes, qui ad Patrem accedunt, promoven¬tur, quia omnium mediator. Et nisi ipse os¬tendat Patrem, videri nequit. Nec gloriam et honorem quisque potest dare Patri nisi per ipsum. Sic quidem canimus in Praefatione: «Vere dignum et iustum est, aequum et salutare, nos tibi semper et ubique gratias agere, Do¬mine sancte, Pater omnipotens, aeterne Deus, per Christum Dominum nostrum, per quem maiestatem tuam laudant angeli, ado¬rant dominationes etc.» Et quia finis creationis est visio gloriae Dei ad gloriam eius, tunc omnis spiritus te¬netur usque contemptum sui diligere glo¬riam Dei. Et spiritus, qui suam gloriam di¬ligit usque ad contemptum Dei, hic est Deo contrarius. Nam nititur imminuere gloriam Dei et sibi ascribere quod Dei est. Et haec contrarietas est ad gloriam Dei. Augetur enim gloria regis, qui habet potentem ad¬versarium, quem impugnat et vincit. Victor triumphans rex noster contra regem super¬biae, qui sibi honorem Dei nititur usurpare, habet ordinatissimum et potentissimum ex¬ercitum caelestis militiae, de quo dicitur in themate: «cum omni militia caelestis exerci¬tus». In quo exercitu Michael est princeps, cuius hodie nominatim festum agitur, qui recte scribitur vicisse draconem Luciferum et eiecisse regem superbiae de caelo. Dicitur enim Michael quasi «quis sicut Deus». Lu¬cifer volebat similis esse altissimo et usur¬pavit sibi gloriam Dei, ponendo thronum gloriae suae in aquilone contra thronum Dei. Archangelus invasit ipsum dicens «quis sicut Deus», quasi diceret: nullus. Ideo haec praesumens cadet in interitum. Et haec sic nunc dicta sint.