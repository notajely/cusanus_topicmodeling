21vb «Deus in loco sancto suo; Deus, qui habitare facit unanimes in domo», «ipse dat virtutem et fortitudinem plebis suae», Introitus missae h<u>ius dominicae. Dicit propheta David: «In pace factus est locus eius et habitatio in Sion.» Primo de illa pace, «quae exsuperat omnem sensum» secundum Paulum. Et recurre ad 13um capitulum Dionysii De divinis nominibus: Illocalis dicitur esse in lo¬co; qui pax dicitur, scilicet incorruptibilitas im¬mortalitas amor concordantia quies laetitia vita delectatio et quaecumque talia non nisi pa¬cem, «quae exsuperat omnem sensum», nomi¬nant. «Habitatio in Sion» est in altitudine «Jeru¬salem», quae est «visio pacis». Speculatio est habitatio in pace; nam est quies rationalis spiri¬tus seu ultima felicitas. Item adhuc est pax Dei «in loco sancto suo»; et est suus ille locus, quem sibi elegit; et est templum, de quo Paulus ait fideles esse tem¬plum, sicut regia celsitudo est et conservatur in fidelitate subditorum. Item, quo modo ‹Deus facit habitare unani¬mes in domo›. Omnis enim virtus et fortitudo plebis est ex unanimitate. Quando est una anima in multis seu cor unum, ibi pax et firmitas, uti inter membra unius hominis, quia non habent nisi unam animam. Considera, quo modo Christus post ‹victori¬am mundi› et resurrectionem dixit: «Pax vobis! Sicut me misit Pater, et ego mitto vos» etc. Quare apostoli seu legati sunt missi seu nuntii pacis. Et ideo dicit: «In quamcumque domum intraveritis, dicite: Pax huic domui!» Item Propheta: «Quam pulchri pedes evan¬gelizantium pacem». Nam nulla salutatio est sine pace. Et quanto 22ra plus pacis affert, tanto pul¬chrior et gratior. Pax igitur est ipsa pulchritudo, quae omnia efficit pulchra. Possumus loqui primo de pace divina, secun¬do de pace Dei ad homines, tertio de pace ho¬minum inter se; seu de pace increata, de pace creata, de pace recreata, de pace spiritus rationalis sursum, ad se et deorsum ad sensum: sursum per oboedienti¬am, ad se per humilitatem, ad sensum per vic¬toriam; de pace bonorum spirituum in bono, de pace malorum in malo, de pace hominis ad Deum, ad angelum, ad se et ad alios. De multiplici specie rerum, et quo modo quae¬libet consistit in sua pace. Nam quietatur quod¬libet in sua specie, quo modo in specie humana complicantur omnes species animalitatis sub prin¬cipe intellegentiae; et quando homo movetur ad similitudinem specierum brutalium, recedit a pace humana, sicut ebriosi luxuriosi ad porco¬rum naturam, iracundi ad leonum naturam etc. Item, quo modo in homine sunt spiritus, ani¬ma et corpus, sicut in mundo elementalia, vitalia et intellectualia. Et quo modo necesse est, si pax debet servari, quod quodlibet membrum servet officium su¬um; tunc est unitas in corpore, sicut concordan¬tia in organo et harmonia in cantu. Et ibi de hierarchia, de qua alibi reperies.