87r «Jesus autem emissa voce magna exspiravit». Introductio: Quo modo iuxta Paulum nihil utilius sit ‹scire quam Christum, et hunc cruci¬fixum›. «Scire Christum» est scire veritatem, quia ipse est «veritas». Scire «hunc crucifixum» est scire remedia liberationis ab omni malo. Exempla de hoc: ‹Quidquid in mundo est› etc. Contra ‹carnis concupiscentiam› nihil utilius quam memorari durissimam et acerbissimam passionem Christi nostri pro nobis; contra «con¬cupiscentiam oculorum» seu avaritiam nihil ma¬gis profert quam iugiter memorari denudatio¬nem Crucifixi; «superbiam vitae» despectuositas medetur. Omnem dolorem mitigat, dum respicis, quia ‹non est dolor sicut ille›, etc. Tria ex verbis <Jesum esse> Salvatorem et illum ‹vocem magnam emisisse et exspirasse›: Primo, quid sit «Salvator», et an Jesus sit ille. Secundo: Quae est vox illa Salvatoris? Tertio: Quo modo exspiravit Salvator? Primum, quo modo Salvator est ille, in quo universus mundus salvus et perfectus; et est «primogenitus omnis creaturae», cuius esse par¬ticipat omnis creatura, qui «solus Altissimus» omnes omnium in se complicans perfectiones; quo modo ille Altissimus non potest esse talis, quod inter ipsum et Deum possit alia perfectior mediare creatura, quia ipse «solus Altissimus»; et quo modo ipse est homo. Secundo, quo modo ipse singulariter dicitur Salvator noster, quia natura humana, cum sit rationalis, non appetit esse tantum, sed vivere, nec vivere tantum ut bruta, sed et intellegere. Appetit igitur ex concreatis sibi vitam im¬mortalem, quia ‹sapientia non marcescit›. Non igitur quiescere potest homo sine apprehen¬sione ‹immortalis veritatis›. Sed cum natura hu¬mana propter recessum primorum parentum a via veritatis immortalis et conversionem ad viam scientiae propriae praesumptionis non habet per se in diminutis personis potestatem revertendi, cum sit ignorans, necesse habet, ut sua propria natura humana sit in Salvatore Deo unita, ut in natura sua viam habeat, in qua veri¬tatem vitae apprehendat. Hic est Salvator, in quo est plenitudo per¬fectionis naturae ad gustum divinitatis creatae. Jesus autem hic est, ut revelatione Dei Patris et operationibus eius, quae ipsum Altissimum ostendunt, nobis est manifestatum. Hic Jesus quamvis sit «primogenitus omnis creaturae», si ipsius generationem, uti a Deo et supra tempus est, considerabimus, nobis ta¬men et huic mundo post effluxum longi tem¬poris ab Adam datus est. In quo sunt omnia, in quo nostra natura omnem perfectionem habet, «de cuius plenitudine omnes accipimus». Quem si ut Salvatorem amplexi fuerimus, in ipso iusti¬ficationem et salvationem habebimus etc. Secundo de eius voce, quo modo ipse, qui Salvator, «veritas et vita» est, in sua humana natura ‹vocem› unam ‹emisit›: solum ‹Verbo Domini› cuncta in esse prodiisse et eius vir¬tute in esse conservari et reverti, ac quod na¬tura humana non nisi per caput, hoc est ipsum¬met, ad «Verbum vitae» posset reverti. Si autem homo, qui in hunc mundum venit, ad gustum aeternae vitae intendit, necesse est, quod hunc mundum linquat etc., quia ‹regnum vitae non est de hoc mundo›. Idolatriam igitur et vitia, quae incurvant deorsum, ac mundum totum spernere necesse habet. Hic est clamor, in quo exspirat, hoc est, de hoc mundo recedit Salvator noster. Tertio, quo modo «exspiravit». Primo est advertendum, quod per passio¬nem pervenit ad exspirationem. Passio autem in ipso, qui caput nostrum est, fuit secundum con¬dicionem perfectionis naturae humanae, quae in ipso, uti est perfectissima, omnes ‹languores nostros portavit›, ut in ipso omnes salvi esse¬mus. Sed quia in humana natura spiritum supre¬mum intellectualem, animam rationalem atque vitam sensibilem consideramus, passus est se¬cundum hoc in supremitate intellegentiae, quan¬do praevidit ille, qui voluit in ipso «omnes sal¬vos fieri», ‹qui in ipsum crederent et sic filii Dei efficerentur›, infinitos infideles futuros; passus est in claritate rationis, quando vidit fideles a ratione et discretione plerumque reces¬suros et saepissime in peccatum ruituros; pas¬sus est in sensu praevidens etiam fideles, et non oberrantes, infinita martyria passuros. Cum hac igitur immensa passione, in qua omnium languores complicantur, ad exspiratio¬nem pervenit volens ita pati, uti passus est in paschate, quando ‹de hoc mundo ad Patrem transiturus erat›, ut «magister et Dominus» opere doceret, qua via de hoc mundo ad Patrem transitus fieri posset, puta per contemptum om¬nium, quae huic mundo grata sunt. Voluit etiam per tale «iudicium mundi» ad exspirationem pervenire, ut nos instrueremur tale esse iudicium Dei de hoc mundo et suis prae¬sumptionibus, quale fuit mundi huius de ipso, qui est «veritas». Et ‹ad hoc in mundum venit, ut testimonium perhiberet de ipsa›: Sicut hic mundus veritatem et sapientiam alterius mundi ut stultitiam damnavit, ita ‹Deus sapientiam huius mundi stultitiam iudicat›. Omnium igitur hominum status ad hunc mundum contractus in hoc iudicio comperiet, quale Deus de ipso iudicat. Regnum terrenum ad hunc mundum conversum iudicabitur a Deo, ut regnum veritatis in Christo iudicatum est in mundo. Ita de singulis. 87v Historia passionis in septem partes dividi¬tur; septenario enim omne id, quod in tempore fit, revolvitur. Prima est ab eo loco, cum esset in Betha¬nia, usquequo exivit ad montem Oliveti; secun¬da ab eo loco, usquequo ad Caiphan ducitur, tertia ab illo usquequo ad Pilatum <ducitur>, quarta ab eo loco usque ad flagellationem, quinta ab eo loco usque ad condemnationem, sexta ab eo loco usque ad exspirationem, sep¬tima ab eo loco usque ad sepulturam. In prima <parte> singularius est notandum, quo modo magistratus in ecclesia est in mini¬sterio. Hoc ex lotione pedum et sententia super contentione apostolorum trahitur. Secundo, quo modo se dedit in cibum et potum vitae, qui «vita» erat, ut sciremus vitale alimentum, etiam in unitate cum ceteris homini¬bus sumptum, non praestare nobis vitam spiri¬tus nisi in ipso. Hoc trahitur ex eo, quia etsi calicem vini apostoli inter se divisissent, in uni¬tate et caritate nihilominus pro perfecta vita assequenda alimenta in suum corpus transsub¬stantiavit et tradidit, ut scirent, quo modo ali¬mentum vitae est caritas, qua ecclesia unitur Christo, capiti suo, et per ipsum Deo. Tertio extrahitur ecclesiam Christi, etiamsi multa adversa patitur in pontifice et membris, numquam posse deficere usque ad ultimum. Ex tribus hoc elicitur: quia Christus roga¬vit pro ipsa, qui «pro sua reverentia exauditus est»; rogavit pro Petro fragili et suis successo¬ribus, ut ibi: «fides» etc.; voluit in sui memo¬riam sacramenta corporis et sanguinis fieri de¬bere et distribui usque ad ultimum adventum, ut habet Paulus. In secunda <parte> singularius est <primo> advertendum, quo modo in triplici oratione fuit: primo intellectuali, ut absque calice passionis mortis ad apprehensionem veritatis et sapientiae aeternae, uti est, pervenire humana posset natu¬ra. Et in contemplatione, quando dixit: ‹Si fieri potest›, vidit hoc non posse ordinate fieri, cum nihil commune habeat hic mundus cum illo. Ideo addit: «Fiat voluntas tua». Acquievit igitur in¬tellectus spiritualis separationi de facili, sed ratio, quae aliquid commune habet cum sensu, adhuc resistebat. «Secundo» igitur «oravit» et «prolixius», et attracta est ratio ad consensum confortatione Spiritus Sancti angeli. Sed vitalis sensibilitas, quae extra corpus nihil concipere potuit de vita, adhuc durissime restitit. Ita «tertio oravit» et «factus est in agonia», donec ratio sensum subiugaret et vinceret etc. Secundo est considerandum, quo modo re¬splenduit divina potentia in eo, quando dixit: «Quem quaeritis?», et ‹illi retrorsum ceciderunt›. Tertio difficultas victoriae huius mundi in ipso quoad ultimam orationem et in casu Petri.