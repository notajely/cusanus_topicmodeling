156rb «In principio creavit Deus caelum et terram. Terra autem erat inanis et vacua, et tenebrae erant super faciem abyssi, et spiritus Domini fe¬rebatur super aquas. Et dixit Deus: Fiat lux. Et facta est lux. Et vidit Deus lucem quod esset bona, et divisit lucem a tenebris. Appellavitque lucem diem et tenebras noctem. Et factum est vespere et mane dies unus.» Genesis 1. Dicit Iohannes Evangelista verbum vitam ho¬minum et lucem in tenebris lucentem. Et Chri¬stus de se ait: «Ego sum lux mundi» etc. Moyses vidit Deum creasse caelum et terram in principio et deinde terram inanem et vacuam. Nomine caeli et terrae intelligere possumus cae¬lestes et terrestres naturas. Sed terrestris in prin¬cipio erat inanis et vacua, «et tenebrae erant su¬per faciem abyssi», volens dicere naturam de sua natura inanem, vacuam et in eius profundo te¬nebrosam, quia non sapiunt ei quae vera, aeterna et divina sunt. Ferebatur tamen spiritus Domini seu vitae su¬per aquas. Est enim spiritus quidam corporeus humidus subtilior aqua, in quo fertur spiritus vi¬tae, qui est vehiculum spiritus vitae, quoniam spiritus ille puram terram inhabitare nequit. Deinde «dixit Deus: Fiat lux. Et facta est lux.» 156va Ecce non nominavit Moyses caelum et terram per verbum ‘fiat’ creata, sed lucem. Lux ergo emanavit primo de ratione seu verbo seu sapientia Dei. Et nota quia dicit «Dixit Deus: Fiat lux», no¬minat lucem; id autem quod non est, non habet nomen. Erat igitur lux vera, quae fieri debuit, et ideo ista, quae fiebat, fuit vera lux facta, quia facta est lux. Ac si quis pictor diceret: Pingatur Socrates, et eo ipso quo dixit sit pictus, Socrates qui nominabatur, fuit verus et vivus Socrates, qui pingi debuit et modo pictus est, et non est hic pictus Socrates Socrates ille qui est verus, sed Socrates cum addito, scilicet pictus. Sic lux facta non est simpliciter et absolute lux vera, sed lux facta. Neque est sine veritate, quia inquan¬tum est, intantum vera est. Unde vera lux dat sibi esse, quia inquantum bene facta est, intan¬tum est verior imago eius. Ita vidit Moyses lu¬cem intelligentiae advenire homini seu terreno Adae ex verbo Dei, prout ipse id ipsum hic complicite dictum postea explicat longiori ser¬mone. Subiungit: «Et vidit Deus lucem quod esset bona.» Lux se ipsam diffundit quia bona, et bo¬num est sui ipsius diffusivum. Et nota quia lux eo ipso quia lux, est bona, Bonaventura in libro Illuminationum exponit. ‹‘Vidit’ id est nos videre fecit.› Nam postquam lucem fecit seu inspiravit, quae est lumen vultus eius, quia ipse bonus, et lux bona bonitate eius, cuius est imago, tunc similiter cum ipsa visio seu cognitio bonitatis lucis venit. Unde circa expli¬cationem bonitatis lucis, cuius ‹lumen super nos signatum est›, videntes et prophetae laborarunt. Sed mansit lux semper permixta tenebris ignorantiae et ideo incomprehensa et incognita. Demum Deus per verbum suum, quod misit, divisit lucem a tenebris et lucem veram ab omni tenebra separatam vocavit diem, tenebras noc¬tem. Lux igitur, quae venit in mundum, scilicet sapientia Patris, expulit tenebras ignorantiae et docuit sequi lumen, ut in lumine sicut in die ambulantes scirent viam ad vitam et non sicut in nocte ambulantes, qui nesciunt viam et quo per¬gunt. Qui autem sunt filii diei, illi sequuntur Christum, qui ait: «Qui sequitur 156vb me, non am¬bulabit in tenebris sed habebit lumen vitae.» Qui sequuntur principem huius mundi, scilicet tene¬brarum, ambulant in nocte et habent tenebras mortis. Et dicit Moyses consequenter in textu: «Fac¬tumque est vespere et mane dies unus.» Ecce quo modo totum tempus est dies unus ex ves¬pera et mane, et finis temporis est pervenire per divisionem lucis a tenebris ad discretionem diei a nocte. Notandum igitur, quod ille, qui est creator lu¬cis, est et divisor eius a tenebris. Christus, qui «lux vera» et creator lucis, dicit: «Ego lux in mundum veni», Iohannis 12. Et alibi ait: «Non veni pacem mittere, sed gladium.» Venit enim gladium mittere et dividere coniunctos in mixto amore istius tenebrosi mundi. Hic est igitur lux vera, qui et divisor lucis a tenebris, qui nobis revelavit quo modo agni ab haedis dividentur. Ipse est lux illuminans et «pa¬stor bonus» pascens viva luce seu verbo vitae. Ecce quo modo, ut ait Paulus, nos ‹eramus ali¬quando tenebrae et deinde lux in Domino›, quia nox praecessit, et dies cum adventu verbi incar¬nati appropinquavit. Quod autem legitur quo modo separatio fiet bonorum piscium a malis et tritici a zizania in similitudine regni caelorum, hoc non est nisi dividere lucem a tenebris, et est iudicis seu lucis omnia manifestantis. Lux illa leges nobis lucidas dedit, per quas cognoscimus filios lucis et Dei et filios diffi¬dentiae. Sacramentum autem eucharistiae est sacramentum filiorum lucis. Nam qui Christum recipit, induit «arma lucis» et ad filiationem Dei pervenit. Et nisi ad conformitatem Christi quis perveniat, manet in tenebris. Veritas est lux sa¬pientiae seu verbi Dei. Qui Christum induit ad veritatem pervenit, a quo omnis tenebra est se¬parata, et omnis error et mendacium in eo nihil habent. Et attende quo modo spiritualis lux non est sine omni tenebra, nisi separetur per verbum Dei. Omnis lux corporalis habet aliquid opaci¬tatis et tenebrae admixtum. Invenitur enim una lux clarior alia; ideo nulla reperitur adeo clara, quin possit esse clarior. Licet solaris lux sit adeo clara, quod non sit clarior, tamen infinita virtus creatoris non est terminata in sole, quin possit creare lucem clariorem. Sic nulla lux spiritualis seu intelligentiae est sine tenebra ignorantiae 157ra excepto solo verbo Dei, quod est ratio et veritas absoluta. Qui igitur ex suis naturalibus veritatem uti est attingere praesumit, se ipsum seducit et in errore manet. Sed qui sibi non credit et audit verbum Dei et illi solum oboedit, ille perducitur ad veri¬tatem, quia per veritatem ducitur. Qui Christum credit verbum Dei incarnatum, non haesitat in omni promisso eius. Promittit autem quod ip¬sum et eius doctrinam recipientes usque ad filia¬tionem Dei perveniant et fiant in regeneratione ei aequales et aeterni regni coheredes et posses¬sores. Consummata autem illuminatio est in hoc nostro sacramento, in quo si Christum Filium Dei credimus, non haesitamus substantiam panis in corpus eius conversum eo dicente: «Hoc est corpus meum.» Unde si verbo Dei panis transit in corpus Christi, quid mirum si verbo Dei ter¬renus homo fit caelestis conformis filio hominis, qui est et Filius Dei. De hoc latius alibi. Sed si circa separationem lucis a tenebris erroris te extendere volueris et videre quo modo philosophi non bene viderunt lucem, quia non viderunt eam separatam et ideo errores non evaserunt, vide Bonaventuram in tribus Collationibus libro Illuminationum, super themate: Vidit Deus lucem.