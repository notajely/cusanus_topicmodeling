22ra lin.30 «Jesu praeceptor, miserere nostri», in evange¬lio dominicae, Lucae 17o, vel ex epistola «Spiritu ambulate et desideria carnis non perficietis», in epistola et Ad Galatas V. Tria tanguntur: primo de epistola, quo modo caro et spiritus sibi adversantur; secundo, quo modo Jesus ponit pacem, ut ponitur in fine epistolae: «Qui autem Christi sunt, carnem suam cum vitiis et concupiscentiis crucifixerunt»; tertio de evangelio et misericordia, quam praedico evangelizando remissionem. Nota! Dicit: «Spiritu ambulate et desideria carnis non perficietis. Caro concupiscit adversus spiritum et spiritus adversus carnem. Haec enim sibi invicem adversantur, ut non, quaecumque vultis, illa faciatis». Ecce secundum Paulum, quo modo homo ex spiritu est et carne. Et capitur caro pro ani¬malitate hominis, scilicet pro viva 22rb carne; vita animalis mortua enim non concupiscit. Et est alia vita hominis secundum spiritum et alia se¬cundum carnem. Et qui ambulat secundum spi¬ritum, ille crucifixit carnem cum concupiscentiis. Et hii sunt Christiani veri, quia Christus vicit mundum et vitia carnis cum concupiscentiis. Quando igitur homo praefert vitam spiritus vitae concupiscibili carnis, scilicet moriendo pro veri¬tate, ut spiritus potius se separet a carne quam veritate, quae est vita spiritus, ille est imitator Christi. Nota: Unde venit, quod homo non potest omnia facere, quae vult, scilicet ex eo, quia vo¬luntas est ad optima inclinata et nihil volitum nisi sub ratione boni eligatur? Sed facere non possumus omnia, quia caro adversatur, sicut ses¬sor in equo stativo vellet cito attingere locum, sed equus retrocedit et non oboedit. Nota signa, quando quis ambulat secundum carnem, scilicet quando facit «opera carnis», quae sunt «manifesta, scilicet fornicatio, immun¬ditia, luxuria, idolorum servitus» seu avaritia, «venificia, inimicitiae, contentiones, aemulatio¬nes» etc., «quoniam qui talia agunt etc». Nota, quod via ad regnum Dei non est per carnem, sed per spiritum. Signa autem spiritus etc. dicit, quod sunt «fructus» scilicet «caritas, gaudium, pax, patientia, longanimitas» etc. Nota, quo modo explicat Christus duo esse dominia Dei et mammonae. Deus est Dominus caeli, mammona huius mundi. Nota, quo modo arguit: «Ideo dico» etc. duas ostendens sollicitudines: una est consequenter ad vitam animae et corporis, alia est pro vita. Et attende, quo modo dicit: Nolite «solliciti» esse «animae vestrae, quid manducetis» et biba¬tis, «neque corpori vestro, quid induamini». Ex quo nota, quod sicut se habet indumentum ad corpus ita esca et potus ad animam. Sed ind¬umentum est ad bene esse corporis, ut conser¬vetur in loco, sic esca et potus, ut conservetur anima in suo loco, scilicet corpore. Unde esca et potus non sunt nisi propter corpus sicut ind¬umentum propter locum corporis. Vita igitur animae non dependet ab hac esca et hoc potu, sicut nec vita corporis ab indumento. Unde «anima, plus quam esca» sicut ‹cor¬pus plus quam indumentum›, vult per hoc, propter quod 22va unum quodque tale et ipsum magis, scilicet sollicitudo maior esse debet pro anima. Item docet ex volatilibus caeli, quod sicut puer, licet non sit sollicitus, habet tamen omnia a patre, uti aves, quae nulla signa sollicitudinis habent, pascuntur per providentiam Patris cae¬lestis. Considera subtiliter, si Deo cura est de avi¬bus, plus de hominibus, quia pluris etc. Hinc habes providentiam paternam praestare omnibus secundum omnium necessitatem. Item ibi: «Quis autem vestrum cogitans» etc. Ac si diceret: Deus Pater ponit omnibus termi¬num et mensuram. Et non potest homo sollicita cogitatione ‹adicere cubitum ad staturam›. Igitur illi, qui ‹omnia numero, pondere et mensura› conclusit, dimittere debemus curam, quia ipsi cura est de nobis. Item attende ‹sollicitudinem circa vestes›, ubi ait: «modicae fidei» etc. Potest et textus ille intellegi de hiis, qui non ceperunt evangelium regni aeterni arguentes: Quo modo potest homo vivere sine esca, potu, vestimento, quibus carent mortui? Dicit illos «modicae fidei» et gentiles esse, sicut Machomet etiam vitam aeternam sine illis esse non credidit. Nota ibi: «Scit enim Pater vester, quia hiis omnibus indigetis», quia scientia Patris operatur providentia in Filio.