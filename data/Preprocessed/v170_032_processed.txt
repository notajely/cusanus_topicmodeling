130v <«In nomine Jesu flectatur omne genu» Ad Philippenses 2 et in epistola.> Duo videtur Paulus in raptu vidisse ‹in tertio caelo›, scilicet intellectuali, quia dicit: ‹Nescio, si in carne vel extra› etc., quae tantum arbitratus est se scire, scilicet «Christum, et hunc crucifixum». Et quamvis Paulus in caelo intellec¬tuali super omnem rationem intuitus sit Chri¬stum, non tamen [ipsum] in hac vita mortali nobis ipsum revelare potuit, ut vidit, quia sensibi¬liter sic capi nequit; neque vidit, ut visibilis est, scilicet ‹uti est›, quia sic tantum supra ter¬tium caelum et omnes caelos «ad dexteram Patris in gloria» est; extra gloriam non visibilis. Sed tantum vidit in caelo intellectuali eum confiten¬dum in gloria esse per omnem linguam. Aperit autem Paulus visionem, qua intel¬lecta duo sequuntur: genuflexio et confessio. Aperit autem Philippensibus per viam rememo¬rationis et instructionis vitae eorum, ut exemplo Christi sint christiani. Nam ante eis praedicaverat et revelaverat visionem evangelicam; modo ipsis hoc in mentem reducit, ut et sciant, quid de Christo sentire debeant, et consequenter quid ex hoc in se ipso. Ita quidem et nobis ego, ignarus omnium infimus ecclesiae minister, aperire intendo iuxta officium ecclesiae per viam rememorationis ex ipsa Pauli sequela, quid in Christo sentire debe¬atis, ut perveniatis ad genuflexionem et confessio¬nem, et quid in vobis, ut sic tria tangam: Quo modo ad Christi visionem in tertio caelo aliqualiter ascendere debeatis; secundo, quo modo ei sic in eo caelo reperto reverentiam exhibere debeatis per genuflexio¬nem et confessionem; et tertio, quo modo hoc ipsum in vobis sentire debeatis, quod in Christo. Haec in verbis tanguntur. Prima ibi: «in nomine Jesu»; nomen est notitia seu visio intel¬lectualis. Secunda ibi: «flectatur». Tertia ibi: «omne genu». Et clarius in epistola, quam videa¬mus, <inculcatur>: «Hoc sentite!» etc. Tangitur in epistola primo: Quo modo ‹Christus Jesus in forma Dei et Deo aequalis [formam Dei] accepit formam servi›; secundo, quo modo «factus» est «oboediens usque ad mortem crucis»; tertio, quo modo ‹propter hoc exaltatus est›; et hoc quoad primam partem. Deinde sequitur, quod tanta est exaltatio Christi, ut «omne genu flectatur caelestium, terrestrium et infernorum». Ultimo dicit: «Hoc sentite in vobis!» Sed Paulus non ostendit nobis Christum, ut ipse eum vidit ‹in tertio caelo›, sed narrat ea, quae vidit. Ex quo primo notandum est, quod Paulus fuit ductus in tertium caelum per viam raptus, ut ibi videret. Raptus est fides, quae rapit hominem extra carnem, et non potest ad secre¬tum visionis perveniri, nisi per fidem quis raptus sit in caelum tertium seu intellectuale. Fides enim non reperitur nisi in intellectu. Quando igitur intellectus per fidem raptus est, videt. Ad omnem intellectionem necesse est fidem praecedere, et ad altissimam visionem ne¬cesse est maximam fidem praecedere. Habemus autem testimonia prophetarum et sanctorum, quo modo per fidem ad visionem pertingimus, tam in hac vita quam in futura. Nam hanc fidem nostram ad visionem futuram necessariam Chri¬stus aperuit, quia «sine fide impossibile» est ad visionem Dei gloriosam posse pertingere. Primo igitur praemittam modicum de fide; de hoc in primo sermone vide. Dico igitur, quod ‹nisi ita credideritis, non intellegetis›, ut ait Isaias. Cognitio veri est visio seu quies intellectus, et est adeptio filiationis Dei, quia «Deus est veritas». Unde ad filiationem Dei primo requi¬ritur receptio, quae fit per fidem. Ibi: «Quotquot autem receperunt eum» etc. Et Johannes Baptista: ‹Qui autem acceperit eius testimonium, signavit, quia Deus verax est›. Et in Apocalypsi de Jesu (Apocalypsis 2): «Et nemo scit, nisi qui accipit». Per fidem igitur acceditur ad disciplinatum. Ita docet Christus Johannis 8: 131r ‹Si vos manse¬ritis in sermone meo, veri discipuli mei eritis›; et hinc subditur: Quia ‹veri discipuli›, igitur «cognoscetis veritatem». Et quia non quaerimus nisi liberationem ab ignorantia, hinc sequitur: «et veritas liberabit vos». Ex qua quidem Christi doctrina videmus per maximam et constantissimam fidem acceden¬dum esse, ut simus ‹docibiles Deo›. Et tunc cognoscemus veritatem, quia non iubet, ut acce¬damus ad fidem, nisi quia aliter ad veritatem non possumus pertingere. Fides igitur est <illud>, sine quo non valemus ad visionem intellectua¬lem attingere. Nam fides est via ad veritatem vi¬dendam. Veritas autem «de sursum» est et «de caelo» et de alio regno; et illa est, quae non marces¬cit, sed vivit semper. Ad illam pervenire appetis. Quaeris viam, sed nullus hominum huius mundi tibi eam ostendere potest, quia veritas «non est de hoc mundo». Oportet igitur ‹caelestem homi¬nem› adire. Illum quaeris, et accedis ad multos terrenos, quousque ad maximum terrenum pervenias, sci¬licet Baptistam, et dicis: Dic tu mihi, cum sis «maior inter natos mulierum»: Es tu Christus, qui de caelo venire debet, ut ostendas nobis viam? Respondit: «Non sum», sed ostendit di¬gito illum dicens, quo modo ipse super omnes esset, quia «de sursum» ortus esset; «et quod vidit et audivit, hoc testatur, et testimonium eius nemo accipit». «Qui» autem «accipit, signavit, quia Deus verax est» etc. Ad ipsum igitur accedis et ipsum interrogas, unde sit. Et respondit, quo modo sit rex, sed ‹non huius mundi›, et quod ‹venit in mundum, ut testimonium veritati perhibeat›. Interrogas: Ubi est via? Dicit: «Ego sum via», «ego sum ostium» etc. Si igitur Christus, qui de caelo est, testi¬monium perhibet de hiis, ‹quae vidit et audivit›, sibi est credendum, quoniam si ei credideris et per ipsum intraveris, ‹pascua invenies›. Sicut si quis ignotus viam interrogaret a noto, qui verax esset, et per ostensam viam gra¬deretur, ille cognosceret veritatem, quando per¬tingeret ad visionem loci. Et si quis a peri¬tissimo medico quaereret medelam, et hic sibi assignaret medicinam, tunc, si infirmus credit medico, ipse inveniet in medicina tradita quae¬situm. Et ob hoc nota, quia dicit: «et pascua inveniet» etc. Quae est igitur via? Est credere in Jesum, scilicet quod ipse Jesus sit ‹verus Deus et homo›. Quo modo per hanc fidem attingo finem de¬sideriorum? Respondetur, quod quia tu, homo, credis, quod Christus verus sit homo et verus Deus, Deus autem est finis desideriorum, igitur habes ex hac fide hominem posse ad finem desi¬deriorum venire, si fuerit christiformis. Et est advertendum, quod quia finis deside¬riorum est in veritate vitae immortalis aeterna¬liter permanere, tunc oportet secundum hoc fi¬dem de Christo habere et non sapere carnaliter, sed spiritualiter etc.