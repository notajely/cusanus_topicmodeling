166ra «Suadeo tibi emere a me aurum ignitum et probatum, ut locuplex fias», Apocalypsis 3. Ex quo se offert evangelium dominicae, quod loquitur de dilectione Dei et proximi, et dilectio Dei est ‹primum et maximum mandatum›, et di¬lectio proximi est simile illi, ut ait magister Mat¬thaei 22, aliqua de caritate dicam, de qua in omni sermone dicitur, et numquam satis de ea dici potest, quia finis legis. Dicebat Christus omnes leges et prophetas in ea dilectione Dei et proximi pendere. Est autem dilectio prima et maxima atque vera, quae dicitur caritas. Alia est imago et similitudo illius, et di¬citur dilectio proximi. Et considera, quod nisi dilectio proximi sit imago dilectionis Dei, non habet perfectionem. Nihil enim perfectum ab¬solute nisi Deus, qui caritas est. Nihil participa¬tive perfectum nisi inquantum est imago abso¬lute perfecti. Non est aliquid figura seu imago nisi inquantum in ipsa relucet veritas. Imago enim nihil habet veritatis, in qua nulla est simi¬litudo exemplaris. Similitudo igitur est veritas imaginis. Unde in imagine nihil est nisi exemplar in contracta similitudine. Dilectio igitur proximi inquantum est similis dilectioni Dei adimplet mandatum. Nam in ipsa id, quod apparet, est similitudo. Sed spiritus, qui ibi latet, est caritas, quam illa dilectio similitudi¬naria figurat. Ideo Iohannes in Canonica nos docet, quod quamvis sine caritate Dei nemo 166rb possit quis filiationem attingere, et quamvis et¬iam nemo scire possit, an sit in caritate, tamen si habet dilectionem proximi, certus debet esse, quod est in caritate. Dilectio proximi est diligere Deum in imagine. Cum diligo hominem, qui uti ego Deum Patrem habet, in ipso diligo Patrem, cuius gestat imaginem. Sicut qui diligit filium re¬gis propter regem, in filio diligit patrem et com¬placet patri, quia scit quod creator in sua creatu¬ra et filio seu imagine, quam vocavit ad sui con¬sortium et haereditatem, habet complacentiam. Qui igitur diligit proximum non propter Deum sed propter utile aut commodum quod¬cumque, non adimplet mandatum nec est in ca¬ritate Dei sed sui ipsius, quia se diligit in proxi¬mo. Hinc est quod vera opera misericordiae sunt sancta, quia procedunt ex dilectione proximi, in qua Deus tantum respicitur. Notemus etiam quod amore pervenimus in cognitionem Dei. Quamvis nihil amatum nisi cognitum, tamen Deus, qui propter infinitam cognoscibilitatem est incognoscibilis, sicut lux, quae de se est visibilis, propter nimiam lucidi¬tatem est a nostris oculis invisibilis, est simili¬tudine cognoscibilis. Omne enim quod fuit inco¬gnitum, intrat per similitudinem in cognitionem; sicut incognita facies fit per suam similitudinem, quae in oculum venit, cognita. Scimus autem, quod ‹Deus est caritas›. Dilectio autem proximi est similitudo caritatis. Venimus igitur ex dilec¬tione quasi per imaginem et similitudinem in Dei cognitionem. Hoc dixit salvator, quando aiebat: «Si quis diligit me» etc., ‹mansionem apud ipsum facie¬mus›. Et hoc est manere in intelligentia amantis. Amor naturalis ostendit non esse quicquam amore desiderabilius. Nam sublato amore et concordia omnia ruunt. Sublato amore et delec¬tatione omnis vita sensibilis est in tristitia et morte et deficit. Id igitur, quod praestat vitam cum laetitia et delectatione, amor est, quo nihil dulcius, nihil melius potest cogitari. Unde fons tanti boni, ex quo effluit vita seu laetitiae et de¬lectationis motus, exsuperat omnem sensum et est quies omnis motus et melius quam cogitari possit. Ecce in similitudine amoris naturalis perve¬nitur ad aliqualem gustum seu cognitionem ca¬ritatis, quae Deus est. 166va Et quia ignis ob calorem et lucem habet similitudinem amoris, qui est ut calor in naturalibus et ut lux in spiritualibus, ideo in similitudine virtutis ignis accenditur, prout Dionysius docet, ad aliqualem Dei cognitio¬nem. Nominat igitur spiritus Christi, qui loque¬batur Iohanni, caritatem aurum, et non tantum aurum, sed ignitum, et non tantum ignitum, sed probatum, quia illud locupletat. Si respicimus in caelum, videmus omnem virtutem in sole, si in terram, omnem mineralem virtutem in auro, si ad medium, mirabilem virtutem in igne. In hiis tribus sensibilibus corporibus carita¬tem suas similitudines posuisse et in ipsis relu¬cere virtutem eius asserimus. Nam sicut lux solis omnes stellas facit lucidas et ad se convertit, quoniam in virtute eius complicatur omnis luci¬ditas sicut in fonte, et ideo est prime et maxime lux, sic caritas se diffundit per intellectuales na¬turas et eas ad se convertit, ut sint suam naturam participantes. Quae natura est vera lux illumi¬nans omnem spiritum vita divina et incorruptibili. Oportet autem, ut in suo intrinseco ipsam irradiationem recipiant, et tunc non manet in ip¬sis tenebra ulla. Luna enim terrenae naturae so¬larem radium non recipit in profundo, ideo ma¬net tenebrosa et in superficie, quae se ad solem convertit, est illuminata. Sic anima nostra, quae est ubi tempus et aeternitas uniuntur, scilicet in orizonte aeternitatis, non recipit spiritum carita¬tis nisi in suprema potentia ad solem iustitiae conversa, quia illa splendida incorporea superfi¬cies est illius irradiationis capax sicut politum speculum. Sed non recipit in profundo, ubi ani¬mat carnem et sanguinem. Nam ‹animalis homo non percipit quae spiritus Dei sunt›. Sensibilis enim mundus, de quo vetus homo est, non videt neque scit aut scire potest illum spiritum, sed stultitia est illi id, quod de ea refertur. Sine influentia solis nihil vivit. Participant igi¬tur omnia motum vitae a motu solis in zodiaco seu circulo vitae. Aliae stellae per suum motum non influunt motum vitae, sed circa esse vitae disponunt iuxta suam virtutem. In caelo igitur naturae intellectualis sunt virtutes multae uti stellae in firmamento, quae omnes a sole iustitiae habent lucem, sine quo spiritu essent penitus absque omni decore et 166vb pulchritudine et sic abs¬que virtute. Virtus enim absque ornato decore non est. Sed solus spiritus solis iustitiae efficit vitam divinam, quae dicitur filiatio Dei. Sic valor auri in se complicat valorem om¬nem metallorum, et quanto metallum plus par¬ticipat de auro, tanto melius. Et non est incor¬ruptibile nisi quantum sibi incorruptibile aurum praestat, neque aliquid valet vero valore metal¬lum nisi inquantum in se auri habet. Aurum igi¬tur mensurat valorem metalli. Sic et caritas mensurat valorem virtutum. Nam quantum est caritatis in ipsis, tantum va¬lent. Sic activitas caloris, sine quo nihil vivit, ab igne habet initium, qui est prime et maxime ca¬lidus et supremae activitatis omnia penetrans et ad se convertens. Qui non est in se visibilis, sed in eo quod eius naturam participat. Omne enim quod videmus non est purus ignis, sed est igne¬um. Sic calor divinus sive caritas in se incogno¬scibilis relucet in virtutibus, quas ad se convertit, et purgat et innovat sicut ignis. Ideo prophetae hunc Dei spiritum dixerunt ut ignem metallum purgantem et incorruptibile aurum a corruptibili et combustibili sulphure separantem et quasi vir¬tutem herbae fullonum omnem immunditiam la¬vantem. Et quia ‹regnum caelorum non est nisi gau¬dium et pax in Spiritu Sancto›, qui est caritas, tunc Christus videtur margaritam bonam assi¬milare caritati, similiter et thesauro abscondito. Et hic in themate auro comparatur ignito pro¬bato locupletanti. Quae non sunt nisi omnia ha¬bere in uno et nihil nisi id unum habere, in quo omnia; sicut in pretiosa margarita habet merca¬tor omnia, quia omnia bona sua vendidit et comparavit eam, ita in ea habet omnia et per ipsam quae vult habet. Sic in thesauro abscon¬dito in agro et hic in auro ignito. Dico quod caritas est ut lapis qui reddit ho¬minem invisibilem. Nam foeditatem et nudita¬tem ‹caritas, quae operit multitudinem pecca¬torum›, operit, et non apparet aliqua macula; sicut niger carbo aut nigrum ferrum in igne non apparet nigrum sed secundum luciditatem ignis lucidum. Luciditas enim cooperit 167ra nigre¬dinem. Et quod sit cooperta, patet, nam si ex¬trahitur ab igne, iterum apparet ut ante nigrum. Sicut in amore huius mundi manifestum est, quia amor cooperit defectus, non enim videt amans defectus eius quod valde amat stante amato in amore; sed cessante amore tunc videt. Uti dixit metrista: «Si quis amat ranam, ranam putat esse Dianam.» Unde caritas operit foedi¬tatem, ita quod est invisibilis ab omnibus, uti de ferro in igne dictum est. Sed amor mundi non operit defectum, sed excaecat amantem, a quo tollit verum visum, quia amans non videt se¬cundum verum iudicium intellectus sed secun¬dum affectum. Dico etiam caritatem posse nominari elixir divinum. Dicunt enim quidam esse quandam medicinam, quae omnia mutat in aurum, quae vocatur elixir Arabice. Sic caritas non solum cooperit, sed transmutat filium hominis in filium Dei, faciendo de terrestri caelestem. Nam qui habet perfectam caritatem, ille habet aurum igni¬tum probatum locupletans. Nam adeo est locu¬plex, quod regnum caelorum emere potest, quoniam virtus illius auri complicat valorem ‹ar¬boris vitae in medio paradisi› et omnium fonti¬um vitae aquarum civitatis novae Ierusalem at¬que totius regni. Nonne videmus in amore mundi quo modo omnia adiciuntur amori, ubi omnia sunt com¬munia amantium et omnia habet pauper quae dives, si inter eos est perfectus amor? Caritas autem efficit amantem ipsam suum filium. Sicut iustitiam habens fit filius iustitiae et nominatur ab ea iustus, sicut habens humanitatem ab ea nominatur homo, et est veraciter id quod no¬minatur, sic caritas existens in spiritu nostro fa¬cit nos filios caritatis. Caritas autem Deus est. Sumus igitur filii adoptionis per caritatem, quia ipse Deus prius dilexit nos quam nos ip¬sum. Elegit igitur nos. Haec electio caritas est. Sic caritas est adoptio filiorum Dei. Sed filius habet haereditatem Patris. Unde regnum Patris possidet unusquisque in caritate. Licet sit unum, omnes filii ipsum simul et quisque in solidum possidet, sicut omnes vident faciem Patris qui in caelis est, et quisque per se ex integro. Aurum igitur, 167rb de quo hic in themate, quod transivit per ignem et probam, potest intelligi aurum per spiritum omnipotentiae ignitum et probatum. Nam vis elixiris, quae dat virtutem ad se convertendi, addita auro facit ipsum ignitum, et per probam videtur quo modo hoc aurum per igneum spiritum in eo fixe habitantem induit virtutem convertendi alia metalla in aurum. Sic perfecta caritas non solum operit foeditatem et infirmitatem sicut amor sophisticus, sed plum¬beas et stagneas atque cupreas virtutes et opera¬tiones transmutat in aureas; sicut potus aquae datus est parvum virtutis opus, sed caritas facit ipsum valere regnum caelorum. Sicut calor vitalis iunctus naturae humanae fa¬cit naturam potentem ad convertendum in suam naturam cibum, puta panem et carnes, et si iungitur naturae carnicae, conversio fit carnis et panis in naturam carnis. Sicut igitur vitalis calor est similitudo divini caloris, qui dicitur caritas, ideo dat naturae, cui iungitur, virtutem electivam seu attractivam sive amativam et transmutati¬vam. Sic et divinus calor seu caritas recte similis dicitur auro ignito igne spiritus elixiris modo praedicto. Sicut spiritus vini fortis simplex et purus (quanto enim plus purgatus et simplificatus, tan¬to fortior) iunctus aquae secundum eius fortitudi¬nem convertit aquam, cui infunditur, in vinum. Et considera quo modo bonae aquae vitae est spiritus ignitus, et ideo si in ea ponitur species aliqua medicinalis aut aromatica, statim attrahit eius spiritum et illum subintrat; puta impone ga¬langam ad aliquot horas, tota virtus galangae de¬serit corpulentiam et ascendit in spiritum aquae vitae, et spiritus aquae vitae descendit in spiri¬tum galangae cum virtute sua; quod si postea de hac aqua vitae parum in vas vini mittis, totum vinum transmutatur in saporem et virtutem ga¬langae. Et si species fuisset laxativa, erit et vi¬num laxativum, et si restrictiva, restrictivum, et si confortativa stomachi, erit et sic vinum, quod est taliter transmutatum. Nam spiritus seu virtus vini per spiritum rei aromaticae, in quo est spi¬ritus ignitus, scilicet quintae essentiae, 167va trans¬mutatus est, et hoc per adoptionem filiationis eius ad possidendam haereditatem seu virtutis Patris, qui elegit. Nominavit quidam devotus hanc aquam vitae caelum seu quintam essentiam, et non in¬congrue assimilatur caelo, nam in eo est spiritus aquae vitae, qui per suam naturam, quae dicitur caritas, attrahit omnem spiritum caritatis capa¬cem, qui venit ad eum, et nullum eicit foras, et separat corruptibile corpus, quod spiritum ca¬pere nequit, ac si in perfectissima aqua vitae es¬sent variae species aromatum positae, ex quibus spiritus esset attractus corporibus mortuis re¬manentibus et virtute spirituali cuiuslibet in cae¬lo aquae conservata, in qua quaelibet species in sua virtute seu specie manet illaesa, licet sit sin¬gulis impermixte unita. Et in qualibet virtute cuiuslibet speciei est idem et unus spiritus aquae vitae sibi eam inse¬parabili unione constringens, ne umquam ab ea excidat. Et sicut spiritus vini est in aqua illa et non potest aliqua virtus de aliqua specie attrahi, nisi sit in aqua, ubi est regnum spiritus vitae, et est penitus incognitus ille spiritus (nam etsi nominetur spiritus vini, quia a vino extrahitur, tamen etiam a cervisia et pomis et piris et ab omnibus rebus ille spiritus igneus separatur sicut dans omni rei virtutem, et ita oporteret ipsum omnibus nominibus nominari et nullo omnium), sic aliqualiter, licet similitudo valde claudicet, concipe spiritum Dei, quem nominamus carita¬tem, esse incognitum et vere ineffabilem crea¬torem omnis spiritus. Et ille non attingitur nisi per rationales spiritus, qui solum sunt capaces eius et in quibus deliciatur amor incorruptibilis virtutis, et hoc in caelo, ubi est sedes Dei, sicut spiritus aquae vitae in caelo suo, scilicet aqua, habet sedem suam. Caelum autem, in quo cela¬tur spiritus invisibilis et incognitus, est medium, per quod ad eius unionem et fruitionem, quae et visio dicitur, venitur, sicut calor est caelum seu sedes spiritus sensibilis vitae. Dicitur autem caelum illud caelum gloriae. Nam est lumen divinum, in quo est sedes eius, uti ad ipsum spiritus creatus est accessibilis. At¬trahit igitur omnem rationalem spiritum in caelo existentem. Spiritus autem rationis est vis libera intel167vblectualis desiderii inconfuse quemlibet in¬habitando, quae inhabitatio est ipsi spiritui pos¬sessio Dei seu vitae aeternae. Et ita per simili¬tudinem habes quo modo Deus est in omnibus spiritibus et in quolibet, et manente cuiuslibet virtute salva et inconfusa est quisque spiritus cum quolibet per inhabitantem caritatem amo¬rosissime unitus. Dicebat Climacus quod «caritas» est «fons ignis; quantum sursum emanaverit, tantum sitien¬tem inflammabit. Caritas pacis, mater sapientiae, fons immortalitatis et gloriae radix». Imperium caritatis spes. Per hanc exspectamus et suscipi¬mus mercedem caritatis et retributionem. Caritas et impassibilitas et adoptio filiorum solum nom¬inibus differunt sicut lumen ignis et flamma. Vide ipsum in ultimo gradu Schalae, quia locu¬tus est ut intelligens.