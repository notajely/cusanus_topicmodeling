Cod. Vat. Lat. 1245 fol.74va «Hic est Filius meus dilectus, in quo mihi bene complacui; ipsum audite.» Matthaei 17o et in evangelio secundum ecclesiam Romanam. Verba ista etiam audita sunt tempore quo Christus baptizabatur, et ut dicitur Matthaei 3o, vox de caelo erat quae audiebatur. Sed necesse est quod hic et ibi intelligamus vocem fuisse Pa¬tris quae in nube loquebatur, etiam si angelus nuntiasset vocem, puta si in nube angelus et in angelo misso mittens Pater, ut loquitur Rabbi Moyses Deum in manu angeli omnia facere. Jesus est transfiguratus in monte Tabor, intel¬ligo per se ipsum. Nam ipse habuit potestatem ani¬mae suae, neque Jesus neque facies eius neque ve¬stis dimisit naturam, sed manente substantia prima seu natura priori, figura mutata est, ut ait Lucas faciem fuisse mutatam. Unde Paulus etiam sic in¬tellexit gloriam, scilicet quasi manente natura cu¬piamus supervestiri. Intelligo spiritum Jesu, quan¬do voluit, claritatem communicasse corpori et per corpus vestimentis, sicut lumen in lucerna, si foret vivum, quantum vellet claritatis communicaret cir¬cumdanti, et quando et quotiens, sicut laetitia ani¬mae diffunditur per corpus et exhilarescit facies. Laeti angeli sic in resurrectione apparuerunt sicut in transfiguratione Christus. Unde ex hoc intelligimus quod haec transfi¬guratio facta fuit propter discipulos eo modo, quo ipsi capere poterant et exspectare transfi¬gurationem ad similitudinem civium caelestium. Sed non est nisi transfiguratio, et figura corpus requirit. «Deus» autem «spiritus est». Ideo per¬ducta non <est> visio apostolorum usque ad fi¬liationem, quia Filius Dei, qui est ‹splendor Pa¬tris›, non potuisset videri, cum sit invisibilis et interminus. Sed infinitum sive Cod. Vat. Lat. 1245 fol.74vb interminum non videtur in hoc mundo. Propterea vox Patris au¬dita est: «Hic est Filius meus» etc., ut sic Jesus se omni possibili modo suis dilectissimis manife¬staret, scilicet quantum in visu capere poterant et ultra visum quantum auditu. Nam licet visus sit certior, tamen invisibilia fide, quae per audi¬tum est, capiuntur. Quando enim transfiguratio¬nem illam apostoli viderunt, quae erat ultra per¬fectionem quae in hoc mundo reperitur, citius crediderunt voci in nube, scilicet quod Jesus es¬set Filius Dei Patris, non ut ceteri homines, qui filii sunt Patris propter intellectum, quem quis¬que ab eo immediate habet, ob quem homo est, sed ut Filius, in quo Pater totam posuit sui ipsius complacentiam. Et in hoc considera, quo modo Pater creator habet in omni creatura sua, cum sit eius creatura, quandam complacentiam. Vidit enim «cuncta quae fecerat, et erant bona valde». Quantum enim creaturae participant esse ut sint, tantum enim de bono participant, cum bonum sit esse. Magis igitur complacet natura rationalis, quia plus de esse participat; nam eius esse complicat omne aliud. Unde illam complacentiam volens exprimere, aiebat ‹delicias suas esse cum filiis hominum›. Deliciatur enim in anima hominis, sicut intellectus deliciatur, quando visionem su¬am in rationibus quas facit explicat. Sed si foret natura aliqua adeo perfecta quod maioris perfectionis esse non posset, tunc in illa Pater talem haberet complacentiam quod magis Pater complacere non posset et sibi ipsi in ea complaceret. Sic Christus fuit dilectus Filius qui complacuit Patri bene. Omnia alia quae placent Patri non sic placent, quin possent plus placere, cum nullum omnium sit infinite perfectum, et inter ipsum et Deum posset cadere perfectior creatura, quantum est ex parte creantis, cuius potentia non terminatur in finito. Unde, cum Jesus sit, in quo Pater sibi ipsi complacuit, ut ait evangelium: «In quo mihi bene complacui», Jesajae 42o: «Ecce servus meus, suscipiam eum, complacuit sibi in eo ani¬ma mea», tunc Jesus est ultimum potentiae. Nam summa perfectio operis, quae est totalis explicatio potentiae artificis, illa est, in qua Cod. Vat. Lat. 1245 fol.75ra ar¬tifex in se ipso habet complacentiam, sicut pater sibi ipsi complacet in dilecto filio, cum omne id, quod filius in se grati habet, a patre habeat. Pater in dilectione optimi filii, quem ut filium diligit, sibi ipsi complacet. Non enim nisi se in filio quasi «claritas solis» in suo splendore suam cla¬ritatem sibi gratissimam intueretur. Studemus complacere Patri in Filio suo di¬lecto eo modo: Omnia Patri complacent in Filio; nam qui Filium honorat a Patre honoratur. Dicit Lucas vocem de caelo dixisse in baptismo Jesu: «Tu es Filius meus dilectus, in te complacuit mi¬hi.» Quidquid enim complacet Patri, in Filio complacet. Oportet igitur omnem hominem qui Patri complacere cupit medio Filii complacere. Filius est «speculum sine macula», «figura sub¬stantiae» et «splendor», in quo Pater sibi bene complacet. Quando magister artis alicuius videt aliquid quod operatus est non recepisse perfecte for¬mam artis, se ipsum reprehendit ex figura eius. Si vero ipse est perfectus artifex, et perfecte operatus est, ipse in figura sibi ipsi complacet, et qui figuram laudat sibi complacet. Unde si ars se ipsam intuetur, si est perfecta, bene com¬placet sibi. Et sic intellectus perfectissimus, quando se ip¬sum intelligit, tunc sui ipsius intellectum generat, et ille est filius dilectus, in quo est summa com¬placentia. Deus non potest concipi non intelli¬gens, cum sit quid optimum. Intelligens autem natura melior est non intelligenti. Semper igitur Deus fuit intelligens. Hoc est, de se Deus Pater semper generavit sui ipsius intellectum. Nam nullo umquam tempore potest concipi fuisse sui ipsius ignorans. Unde Deum Patrem se Deum intelligere est consubstantialem Filium generare, et ex hoc procedit nexus amoris, qui est Spiritus Sanctus. Considera, quo modo vox de nube dicit: «ip¬sum audite». Nam haec est omnis causa trans¬figurationis, ut scilicet ipse ut Filius Dei audia¬tur. Solum hoc nititur Jesus per omnia miracula persuadere, ut credatur Filius Dei. Nemo enim Filio Dei non credit. Quare si Christus auditur non tamquam magister tantum, sed ut magister, qui est et Filius Dei dilectus, tunc sine haesita¬tione sibi creditur. Unde ex hoc quod nobis Cod. Vat. Lat. 1245 fol.75rb daemonia subiciuntur et aliqua per nos permis¬sione Dei fiunt supra naturam non sumus beati. Sed quia recipimus verbum Jesu in nos tam¬quam filii Dei, nihil de hoc haesitantes, tunc in verbo Spiritum Filii Dei, vivificantem scilicet, recipimus et nomen nostrum in libro vitae scri¬bitur. Quis dubitaret in promissis Filii, si eum qui promittit Filium Dei non haesitat? Quis fa¬ceret contra eius praecepta, quando poenam sci¬ret esse super ipsum venturam, quam Filius Dei praedicit futuram? Hoc solum est ut ultimum, sine quo vivere non poterimus, scilicet credere Jesum esse ‹magistrum veritatis›, quia Filius Dei. Dico etiam quod in doctrina Christi poteri¬mus videre Jesum Filium Dei. Nam omnis lex eius est caritas. Revolvamus omnes leges eorum, qui dixerunt se a Deo missos, et nulla est quae sic perfecta. Sola lex Christi mandat etiam inimi¬cos diligere. Unde Deus, «qui solem suum facit oriri super bonos et malos», in nulla lege perfec¬tius ostenditur quam in lege Jesu benedicti. Et ipse fuit exemplar legis qui aiebat: «Discite a me, quia mitis sum et humilis corde.» Si igitur omnes legislatores praedicaverunt legem suam esse ex Deo et se a Deo missos, tunc maxime Jesus est a Deo missus, ut lex sua manifestat. Magistris huius mundi non credimus, quia vo¬lumus oculo rationis videre, et hoc quod oculo illo intuemur scimus, quia ratione amplectimur, et non credimus. Credere enim est in auditu, non in visu. Opinari est audire animae. Intelli¬gere est videre eius. Sed ubi coincidit audire cum videre animae, ibi est fides. Unde fides est auc¬toritas dicentis, ubi non minus scio esse verum id quod dicitur quam si viderem. Videtur quod fides sit ultra sensus animae intellectualis sicut vis aestimativa ultra sensus animae sensibilis. Nam ovis nullo sensu attingit inimicitiam lupi, sed lumine altiori ducitur, ut fugiat. Sic fide qua¬si lumine divino ducimur, ut lupum rapacem anima fugiat. Considera, quo modo apostoli divina mani¬festatione cognoverunt Moysen et Eliam, quos non viderant, sed aut legerant aut audiverant de ipsis multa. Forte apparuit Moyses in corpore assumpto et facie tali, sicut Cod. Vat. Lat. 1245 fol.75va quando de monte descendit et cornutus apparuit ob claritatem vul¬tus, quem Judaei intueri non poterant. Et Elias forte apparuit in igneo curru de paradiso terre¬stri venisse. Moyses in recipiendo legem in mon¬te faciem in claritatem versam cum lege recepit. Si igitur tanta visa sunt in Moyse et Elia homi¬nibus sanctis, qui etiam quadraginta diebus et noctibus uti Christus ieiunaverunt, non est du¬bium Christum in se ipso testibus illis adiunctis potuisse verificare verbum praedicationis suae, scilicet quo modo erunt corpora nostra clara et nos similes angelis. Item nota, quo modo, ut Lucas scribit, Moy¬sen et Eliam cum Jesu de excessu in Jerusalem futuro contulisse. Nam ille excessus non debet nisi caritas intelligi illa, qua nulla potest esse maior, scilicet ubi quis pro alterius vita suam impendit. Multa Jesus dedit testimonia, quo mo¬do verbum suum foret verum Dei Patris ver¬bum, sed non fuit nisi excessus omnium testi¬moniorum in morte crucis, de quo testimonio contulerunt. Unde nisi ad tale testimonium fu¬isset deventum, veritas non fuisset recepta. Qua¬re Jesus dixit apostolis, ut de visione subticerent. Nam ante resurrectionem supervacue manife¬staretur. Petrus, qui dixit: «Faciamus hic tria ta¬bernacula, tibi unum, Moysi unum et Eliae unum», nesciebat, quid diceret. Nam nondum vidit ultimam felicitatem, sed solum quandam corporis claritatem quae eum inflammavit. Et nota, quo modo in monte cum Jesu, Moy¬se et Elia est bonum esse. Devotus: Doce nos domine Jesu, fons mise¬ricordiae, id quod mandatur nobis ex nube, scilicet audire te Jesum. Ubinam nobis loqueris? Respondet: «Scrutamini scripturas.» Verbum enim salutis in omni evangelio loquitur. Devotus: Dic, quo modo loquitur in evange¬lio, quod de Chanaanaea hodie legitur? Jesus: Quod per fidem salvatio. Nam mulier fide sua filiae impetravit salutem. Et quia magna fuit fides, impetravit quod voluit. Devotus: Quae est fides magna? Jesus: Quae sine haesitatione est et deceptio¬ne. Qui enim fide accedit ad salvatorem non potest decipi. Salvator enim non Cod. Vat. Lat. 1245 fol.75vb potest non salvare credentem. Nam credens est capax salutis sicut perspicuum lucis. Sol enim illuminat omnia, dummodo sint capacia et irradiationi applicata. Homo propter animam rationalem capax est lucis rationis seu verbi Dei, dummodo se applicet ad irradiationem. Applicatio est exire sensualitatem et accedere per fidem ad magistrum. Apocalypsis 1o habetur visio Johannis in Pat¬mos, ubi similis Filio hominis inter candelabra septem habuit tale vestimentum ut hic in evan¬gelio et talem faciem. Et videns eum Johannes cecidit quasi mortuus, et posuit super eum dex¬teram confortando, ne timeret. Hic Johannes vidit eum ante passionem in monte, ibi post re¬surrectionem. Hic fuit transfiguratus, quia mor¬talis figuram immortalis accepit. Ibi vivus vita aeterna induit figuram eorum, qui similitudinem Filii hominis gestant. Item nota quod septem evangelia quae le¬guntur ista septimana sunt septem stellae lucidae quae illuminant nos aliqualiter, ut videamus Je¬sum Christum esse Filium Dei. Hodiernum de Chanaanaea: Nam quis potest dicere «Fiat tibi sicut vis» nisi Jesus Filius Dei? Quis potest di¬cere quod Deus sit in eo, quia agit omnia quae ei sunt beneplacita, nisi Jesus? Quis potest dicere exaltationem dari humiliatis et <quod> ministrari sit regere? Quis noscit distinctionem ipsius cha¬os inter paradisum et infernum? Quis scit trans¬lationem regni? Et quis tantam habet pietatem nisi Filius Dei et pater redemptionis nostrae, sic¬ut in evangelio diei sabbati? Haec evangelia per ordinem manifestant Jesum Filium Dei.