268va «Pater vester caelestis de caelo dabit bonum spiritum petentibus se»; Lucae 11o et in evange¬lio hodierni officii. Aliquotiens audistis, fratres in Christo di¬lecti, quomodo sine spiritu non est vita. Sic enim ait salvator; 268vb Iohannis 6o: «Spiritus est, qui vivi¬ficat». Nam opera non fiunt nisi per motum, motus autem ex spiritu. Sicut enim creator om¬nium est purus intellectus, qui de se generat su¬um verbum seu conceptum sive ideam rerum creabilium, et ex ipso Patre, qui purus intellec¬tus, et suo verbo procedit Spiritus seu voluntas, quae movet, ut fiat creatura, sic fiunt omnia ope¬ra intellectualis naturae. Puta intellectus meus vult sui ipsius simili¬tudinem in vobis formare. Concipit primo se ip¬sum generando de se verbum suae intelligentiae, in quo se ipsum intuetur, et facit conceptum illum quandam ideam seu formam exemplarem, ad cuius similitudinem vult formare naturam in¬tellectualem, quae est in interiore homine vestro. Et quia haec forma est sibi grata, ipsam amplec¬titur tamquam bonam. Et quia bonum est sui ipsius communicativum, tunc oritur motus in voluntate et movet linguam et omnia alia, ut for¬metur vox, quam exspiro, in qua voce sensibili et formata est ille spiritus desiderii mei, in quo est verbum conceptus mei, et in conceptu intel¬lectus qui est pater verbi. Unde in omni opere intellectualis naturae re¬lucet similitudo creationis Dei, et videtur, quo¬modo perfectio requirit Trinitatem, scilicet Pa¬trem et Filium et Spiritum Sanctum. In omnibus autem creaturis, ut ait Dionysius, est essentia, de qua generatur virtus. Ex his procedit operatio quae fit per motum. Omnis autem motus dicitur spiritus, sicut aër motus dicitur ventus seu spiri¬tus, uti ibi: ‹Flavit spiritus, et fluent aquae.› Unde alius est spiritus huius mundi, alius spiritus cae¬lestis seu alterius mundi. Alius est impetus in natura nostra rationali, qui nos impellit ad ope¬rationes huius mundi, qui dicitur concupiscentia, alius, qui nos impellit ad operationes alterius mundi, qui dicitur caritas. Finis autem est causa causarum, quia finis est cuius gratia agimus. Ex fine probatur spiritus, si ex Deo vel ex mundo, qui est in maligno spiritu positus. Religionem enim si quis intrat, ut ea quae huius mundi sunt, acquirat, puta corporalem re¬fectionem, pacem et honorem et huiusmodi, hic incitatus est per spiritum malignum. Sic qui est in religione et ad finem, ut dicatur sanctus et honoretur et non 269ra corripiatur, a praelato suo observare regulam satagit, ex maligno spiritu movetur; nam finis illius observantiae est sui ip¬sius dilectio. Sed spiritu Dei illi ducuntur, qui se a mundo separarunt, ut sint mortui mundo et Deo vivant, qui non nisi Deo complacere student, quem di¬ligunt et non corruptibilem mundum. Illi habent spiritum, qui eos vehit sursum ad Deum. Sur¬sum dico, ut intelligamus separationem a mundo isto sensibili et corruptibili ad virtutes immorta¬les, ubi est immortalis Dei mansio. In sanctis suis dicitur ille spiritus movens interiorem hominem ad caelestia caritas. Amor enim ille, quo amore intellectualis natura mo¬vetur ad veritatem primam sui, scilicet ipsius principium et vitae fontem, non potest um¬quam deficere, quia numquam potest satis ap¬prehendi ipsa bonitas creatoris, neque satis amari. Quanto enim plus apprehenditur Deus, numquam uti est comprehensibilis, tanto plus amatur, et quanto plus amatur, tanto plus com¬prehenditur, quia ipse est amor seu caritas, quae amando gustatur et videtur. Gustare et videre est comprehendere. Amore caritas gustatur et gustando amatur. Et haec est immortalitas in¬tellectualis naturae. Sed hic spiritus qui non est huius mundi, sed illius, ad quem ducit, non potest haberi ex his omnibus, quae in mundo sunt, neque ex nostra natura elicitur, quae est infecta ex pec¬cato inoboedientiae primorum parentum, prop¬ter quam infectionem et fomitem sumus proni ad malum ab adolescentia nostra. Pronitas illa est ex motu, qui venit ex principe huius mundi. Quapropter necesse est quod ille spiritus bonus sit ex dono seu gratia creatoris intellectualis no¬strae naturae. Non est igitur nisi ex divino dono, si nos in hoc mundo viventes mundum contemnimus, et omne studium nostrum est adversari mundi hu¬ius delectationibus et ea quae sunt huius mundi, victoriose interficere et in holocaustum offerre. Quem quidem spiritum si nos haberemus, ille nos doceret omnia, et non haberemus opus alio doctore, quia ille nos deduceret in terram rectam aeternae felicitatis. Ex quo igitur opus 269rb est, ut ipsum habeamus, quia sine illo non attingimus salutis portum. Docemur in verbis thematis, quomodo ip¬sum habebimus, scilicet quod ipsum dat Pater luminum, quoniam «omne donum optimum et omne datum perfectum desursum est descen¬dens a Patre luminum». Et nos docet magister veritatis in verbis thematis, quod Pater caelestis dat spiritum illum petentibus. Quomodo autem peti debeat, evangelium explanat, scilicet cum ostensione desiderii, quo maius esse nequit. Nam necesse est petitionem esse vivam et im¬portunam. Nulla anima est capax illius spiritus, nisi tota ardeat in desiderio impetrandi. Non oritur flam¬ma in lignis viridibus nisi eiectis contrariis hu¬moribus et ipsis intense calefactis. Tunc enim supervenit flamma illuminans. Nam quamdiu spiritus, qui evaporat ex lignis est aqueus et ter¬reus, non descendit in ipsum flamma, sed illis impuris vaporibus expulsis in calidum aethere¬um seu aëreum spiritum, qui lignis unitur flam¬ma quasi desursum emissa exoritur et tendit sur¬sum ad caelum, a quo descendit. Haec est quamvis dispar similitudo spiritus boni in animam descendentis, ipsam sursum di¬rigentis et luce sapientiae illuminantis et calore ca¬ritatis calefacientis et semper permanentis, cum subiectum eius sit incorruptibile, sicuti de asbesto lapide dicitur, quod semel accensus numquam extinguitur. Indubie si calor in lignis continuatur, tunc augetur et demum flamma exoritur. Oportet autem importunam diligentiam prae¬cedere, ut habilitetur subiectum. Unde causa nunc nota est, cur non datur omnibus spiritus ille. Certe ideo quia non oritur flamma in lignis viridibus, quando cessatur ab importuna conti¬nuatione. Deus vult quodammodo importunari. Dicebat ad beatum Hieronymum Iudaeus quidam, quan¬do Hieronymus cessavit a studio linguae Chal¬deae, quia visa est sibi difficilis valde, quomodo ‹improbus labor omnia vincit›. Intellige impro¬bum laborem esse sine verecundia et importu¬num valde, prout hic dicit evangelium, quod propter improbitatem petentis surgit amicus de requie sua commodando panes. Attende quod dicit textus «si perseveraverit», impetrabit. Nam perseverantia est, quae ostendit non 269va esse fluctuans aut instabile cor petentis. Dicit textus ‹quotquot panes habuerit neces¬sarios› et cetera. Hoc nota. Nam petitur saepe id quod ignoratur, an sit necessarium ad salutem seu vitam. Sed perseveranti conceduntur illa quae sunt necessaria. Salomoni ut regi erat sapientia ad regendum, quam petiit necessaria, et illam obtinuit. Religioso est una sapientia necessaria, ut sciat oboedientiam esse, quae facit religiosum, et quando illam habet gratiam, quod certus est ob¬oedientiam esse necessariam et illam habet per¬fectissime, habet intentum. Nam non iudicabitur nisi de ipsa. Si igitur religiosus multa et constan¬ter et importune petit, postquam obtinuit se esse sine murmuratione oboedientem, sciat se obti¬nuisse petita. Scientia aliquando inflat et non conceditur si petatur. Sic et eloquentia et alia talia. Unde sub¬iungit: «Petite, et dabitur vobis. Quaerite, et in¬venietis; pulsate, et aperietur vobis. Omnis enim qui petit, accipit, et qui quaerit, invenit, et pul¬santi aperietur.» Et attende, ubi dicit: Omnis igitur, qui vere petit aut quaerit aut pulsat, indubie impetrat. Sed quis est, qui petit nisi ille, qui se ad hoc adaptat ut impetret? Aliquis petit fieri faber; ille scit, quod fabrificando fit faber. Sic et religiosus, qui vult habere virtutem oboedientiae, oboediendo illam petit, quaerit et pulsat, ut ad ipsam perve¬niat. Et tunc se accepisse experitur, quando in oboedientia delectatur. Unde delectatio est si¬gnum, quod spiritus caritatis inhabitat animam. Murmuratio est signum inhabitantis superbi et superbi spiritus, sed pronitas parendi cum gau¬dio est signum boni spiritus. Quis vult fieri filius Dei: ille sequitur Chri¬stum quousque fiat christiformis et delectetur in vita Christi. Ille induit Christum et nomine eius petit et accipit, ut in evangelio dominicae. Nam nemo potest a Patre quicquam obtinere nisi Fi¬lius, quem Pater diligit et omnia ei dat. Et ideo necesse est quod qui vult exaudiri, Christus sit per participationem formae eius, quae est forma grata Deo, quia est forma virtutum. Sanctus Augustinus habuit formam Christi, et vos si formam Augustini 269vb habueritis, similiter formam Christi induistis, sicut Paulus apostolus qui habet formam Christi, invitavit auditores ad formam suam. Ecce tales sunt, qui vere petunt et accipiunt. Forte diceres: Nescio, quid petam aut quae¬ram et cetera. Sufficit tibi, quod petas, ut id tibi detur, quod est tibi necessarium, etiam si igno¬ras, quid hoc sit. Nam Pater in caelis scit tibi spiritum bonum necessarium, et illum dabit, qui sufficit. Qui enim spiritum Dei habet, ille habet ipsam bonitatem, et aliud non potest appeti quam bonum. Ideo spiritus bonitatis sufficit ad implendum desiderium. Petiit David spiritum rectum innovari in vis¬ceribus suis, sciens illum esse illum bonum spi¬ritum, qui ducit ad portum. Quasi si quis in mari constitutus nesciret, ubi esset portus, peteret ventum seu spiritum ipsum ad portum incogni¬tum deducentem. Essent multa dicenda circa haec verba: ‹Petite et accipietis, quaerite et invenietis, pulsate seu interrogate et aperietur vobis›. Nam illa omnia praesupponunt petentem, quaerentem et pulsan¬tem non esse ignarum penitus. Unde videtur, quod intra nostrum rationalem spiritum sit quaedam viva imago divinae sapienti¬ae, ad quam dum respicimus, movemur per quen¬dam divinum impulsum ad petendum, quaeren¬dum et pulsandum ea quae sunt perficientia ima¬ginem seu ipsam ad exemplaris conformitatem du¬centia. Nam iste est motus imaginis ut imaginis, ut ad conformitatem sui exemplaris accedat. Donum autem illud est fides. <Nam spiritus fidei>, in quo credimus Christum Filium Dei, nos movet, ut quaeramus viam perveniendi ad filiationem Dei, quae est ultima felicitas. Et hoc erit, quando ad conformitatem Christi pervene¬rimus. Non enim est illa conformitas, quam per fidem nos habituros speramus, aliud quam filia¬tio Dei. Consisitit autem via in oboedientia per¬fecta, quae exaltavit Christum super omnia. Petere igitur debetis, religiosi, ut vobis chri¬stiformis detur oboedientia, et habetis quicquid optatis. Quamdiu enim non sequimini Christum, qui est via oboedientiae, ad veritatem felicitatis atque ad vitam aeternam non pervenietis. Si au¬tem oboedire instituitis Deo in praelato 270ra «usque ad mortem, mortem autem crucis», scilicet us¬que ad ultimum terribilissimorum, perfecti estis religiosi et christiformes filii Dei benedicti, et adepti estis spiritum bonum, scilicet Spiritum Christi, quem Pater dat, ut hoc dono filios Chri¬sto conformes efficiat. Donum igitur Patris ut patris est filiatio, et est spiritus Filii Dei, «in quo clamamus Abba, Pater!» Omnes igitur veraciter Deum Patrem ut pa¬trem habentes filii sunt, quia in se habent spiri¬tum Christi Filii Dei, et opera christiformia os¬tendunt spiritum motorem. Et haec est unica scientia quae dat nobis notitiam filiorum Dei, scilicet christiformitas. Ad hanc nititur ducere omnis religionis observantia; nam non est religio nisi via perveniendi ad spiritum Christi, qui non est de hoc mundo. Haec sic dicta sint cum caritativa admonitio¬ne, ut huic religioso praeposito, quem ex Vienna salutis vestrae amor atque oboedientia adduxit, qui etiam usque ad mortem oboedire statuit, et ut videtis vix mortem evasit, oboediatis ut Filio Dei salvatori nostro eius monita non minus ponderando quam si ex ore Dei promerentur. Tunc indubie per oboedientiam Christo con¬formabimini, et eritis ei in aeterna patria similes, felicitatem perpetuam secum possidentes, quam nobis omnibus concedat ipse Deus noster sanc¬torum felicitas in saecula benedictus.