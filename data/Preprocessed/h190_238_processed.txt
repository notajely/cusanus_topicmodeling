160vb «Si quis non amat Dominum Iesum, sit ana¬thema, marantha», I Corinthiorum ultimo. Paulus sua manu epistulam signans haec ver¬ba scripsit. Tangitur in serie epistulae de anathemate plu¬ries. Legimus hodie in hac dominica epistulam ex 12. capitulo primae epistulae ad Corinthios: «Scitis quoniam cum gentes essetis, ad simulacra muta prout ducebamini euntes.» Ducebantur per magistrum erroris et malignum spiritum ad si¬mulacra muta, et erant euntes. Crediderunt du¬centibus, licet simulacra essent muta. Nam pu¬tabant aliquid divinitatis ibi esse. Si igitur ducti ad muta simulacra non dixerunt anathema idolis, in quibus sperabant, sed Domino Iesu, quem non cognoscebant, hinc Paulus subdit: «Ideo vo¬bis notum facio, quod nemo spiritu Dei loquens dicit anathema Iesu, et nemo potest dicere, Do¬minus Iesus, nisi in Spiritu Sancto.» Ecce doctrinam quo modo ex sermone depre¬henditur spiritus qui loquitur. Nam si est sermo, qui adversatur Iesu, qui est Filius et virtus Dei, ille procedit ex spiritu erroris. Et si est sermo, qui exprimit Iesum esse dominum, ille procedit ex spiritu veritatis. Qui igitur est fidelis et credit Iesum solum dominum, scilicet verbum omni¬potentis et eius sapientiam, ille habet Spiritum Sanctum, si sermo est expressio mentis; non enim sufficit credere et dicere «Domine, Domi¬ne», sed oportet ex spiritu veritatis sermonem procedere. Qui enim 161ra veraciter sic affirmat, ille oboedit mandatis eius, quem non dubitat domi¬num universorum et «principem regum terrae», in cuius potestate est mors et vita. Et quia possibile est aliquem dicere Iesum Dominum et tamen non esse Deo acceptum, sicut propheta dicebat: ‹Hic populus labiis me honorat, cor autem eorum longe abest›, tamen adhuc ex dono gratiae Sancti Spiritus sermo ille procedit. Et haec gratia non est gratum faciens, sed gratis data. Est enim divina gratia, quod ille, qui Iesum non diligit et non est in caritate, quod adhuc non dicit anathema ei, sed Dominum ser¬mone recognoscit. Dicit igitur apostolus: «Divisiones gratiarum sunt, idem autem spiritus. Et divisiones admi¬nistrationum sunt, idem autem Dominus, et di¬visiones operationum sunt, idem autem Deus, qui operatur omnia in omnibus.» Gratiarum multitudinem sequitur inaequalitas, et inaequali¬tatem divisio. Sed ante omnem multitudinem unitas, ante omnem inaequalitatem aequalitas, ante omnem divisionem nexus. Sic videmus in virtute unius spiritus omnia spiritualia dona con¬tineri. Sic de divisione administrationum, quae sunt auctoritates. Nam variae sunt administratio¬nes sive administrantium auctoritates. Et sic nota administrationes fieri in virtute Domini seu in spiritu Iesu. Unde qui contemnit auctorita¬tem, contemnit Iesum. Ita de operationibus, quae fiunt in ecclesia, sentiendum, scilicet quod sint opera Dei, «qui operatur omnia in omni¬bus». ‹Deus autem spiritus est›. Unde omnia bona et omnia ordinata et omnia vera a spiritu veritatis sunt. «Unicuique autem datur manifestatio spiritus ad utilitatem», ut infra ponit apostolus, quod omnes fideles in uno spiritu baptizati et potati sunt; ‹eundem enim spiritum fidei omnes habe¬mus›, uti infra in secunda epistula capitulo 4. Sed non apparet spiritus nisi se manifestet, nec pot¬est se manifestare nisi per gratiam et donum. Hoc autem donum est gratia spiritus. Et sic ma¬nifestatio datur ex singulari gratia, non ad iac¬tantiam sed ad utilitatem publicam in aedificatio¬nem ecclesiae. Unde considera tu fidelis habens spiritum Dei, etiam si non habes donum manifestationis eius, quod manifestatio non arguit 161rb illum sanc¬tiorem te, qui habet donum, quia spiritus cui vult dat manifestationem, et non eligit illum ma¬gis sibi gratum, sed aptum ad manifestationem, per quem sequatur utilitas. Iohannes Baptista nullum fecit miraculum, tamen gratia Sancti Spi¬ritus, quae gratum fecit ipsum Deo, non caruit, per quam fuit aliis de mulieribus natis sanctior. Sed qualis eris, cum apparuerit spiritus ille, qui in te est, ex manifestatione virtutis eius in aliis recipito. Nam si in manifestatione in aliis vides eum sapientem, scientem, sanantem, vivificantem etc., talis est spiritus, qui in te est, licet nunc non appareat, sed quando Christus apparebit, a quo procedit ille spiritus, eris similis illi, et occultus spiritus erit manifestus. Tunc enim spiritus vitae, quem bibisti per fidem quasi aquam mundam, erit fons saliens et vivus aeternaliter vivificans. Fons enim, qui ex se exserit aquam, numquam deficit fluere. Sic fons vitae numquam deficiet. Fluit igitur vita de spiritu indeficienter in animam, quae spiritum potavit, ut aqua in terram sitien¬tem, ut Christus dixit Samaritanae. Et nota pulchrum exemplum: Bibitur quasi aqua spiritus Dei per spiritum nostrum intellec¬tualem, et aqua, quae non apparet viva, quando manet in bibente fit fons. Quaelibet autem pars aquae est aqua, et quilibet fons satiat. Nam qua¬lis sitis, talis potatio. Si multum sitit anima, ut dicere possit: «Sitivit in te anima mea» etc., tunc multum bibit et fit magnus fons vitae. Ecce va¬rietatem fontium ex varietate sitientium et po¬tantium. Sed omnes fontes sunt vitae fontes. Portant fideles hunc thesaurum, scilicet spiri¬tum Dei, in fictilibus vasis, quasi ardens candela in opaca lucerna portaretur et non videtur lux eius ob tenebrositatem medii, quod est de hoc mundo. Sed quando per mortem transit corrup¬tibile et resurgit incorruptibile, clarum et lucidum erit tunc corpus lucerna fulgoris quasi lucerna diaphana et transparens, nihil habens opacitatis et tenebrae permixtum. Sicut aer in lucerna et in aere ignis seu lux illuminans aerem et deinde eius medio lucernam, sic est spiritus vitae in spi¬ritu hominis, qui ut aer est solum capax vivi ignis, ad quem se convertit ut vivat, et per me¬dium spiritus intellectualis glorificati illuminatur lucerna 161va seu corpus, ut similiter fiat glorificatum seu illuminatum lumine gloriae. Habemus autem secundum mensuram fidei formatae hunc thesaurum in fictilibus vasis. In quibusdam igitur magna est fides et ardens lux non potest per ventum etiam magnum, quem temptator immittit, exstingui. Alii vero modicae fidei de facili deficiunt, et spiritus exstinguitur. In quibus autem penitus exstinguitur, parva spes est quod umquam denuo accendatur, uti apo¬stolus Ad Hebraeos 6 dicere videtur, et Salomon hos nominat impios, Proverbiorum 24: «Lucerna impiorum exstinguetur.» Similiter et Iob, ut bene dicitur Iob 18: «Lux impii exstinguetur» etc., et 21. capitulo. Et lampades fatuarum exstinguun¬tur, Matthaei 25, et ideo non intrant in regnum, quia ignorans ignorabitur. Et potest hoc peccatum dici peccatum in Spi¬ritum Sanctum, quod neque in hoc saeculo neque in futuro remittetur, quia est peccatum suffo¬cans et exstinguens fidem sive agnitam verita¬tem. Et iubet Paulus hunc haereticum hominem, quem experimur aversum, esse vitandum, quia nullae admonitiones prosunt in eo. Alia peccata ex infirmitate carnis licet sint mortalia, quia tenebrositatem in anima generant quasi in aere nubes nigra, quae se illuminationi solis reddit ineptam, non exstinguunt penitus spiritum fidei, licet formam vitae fidei non reci¬piant. Et quia spiritus non est exstinctus, pos¬sunt illi per poenitentiam se purgare, ut denuo sint capaces illuminationis. Quando igitur con¬scientia adhuc male acta damnat et dolet de commissis malis et omissis bonis, signum est spiritum non esse in peccatore penitus exstinc¬tum, maxime quando se retrahere incipit a con¬suetudine peccandi et orat, ut detur gratia, quod ignis per Christum in terream suam naturam missus ardeat. Ardor est fervor amoris ignis. Unde divinus ardor procedit, est spiritus qui et caritas dicitur. Et sicut ignis in materia inconsumptibili num¬quam cessat a calefaciendo, sic Sanctus Spiritus, qui et caritas est, in anima intellectiva nunquam cessat vivam laetitiam, quae est ardor caritatis, immittere, quoniam materia, in quam immittit, est capax immissionis et inconsumptibilis. Et nominat apostolus cor animam ipsam, qui ait: «Caritas Dei diffusa est in cordibus nostris per Spiritum Sanctum, qui datus est nobis.» 161vb Cor enim dicitur, quia est centrum vitae. Sic Spiritus Sanctus dicitur caritas, licet caritas sit ex spiritu diffusa in centrum vitae nostrae, sicut cor dicitur anima, licet ex anima sit diffusio vitae cordialis. Dico animam intellectivam respectu spiritus Dei non inepte nomen materiae habere, sicut amor veritatis est forma animam intellectivam for¬mans et vivificans atque in motu ponens. Verus enim amor veritatis non procedit nisi a Spiritu Sancto qui dicitur caritas et spiritus veritatis. Quando igitur peccator orat, ut spiritus in Dei amore ardeat, uti Christus voluit, qui immisit, tunc potest spiritus hominis denuo illuminari et promptior fieri, ut ardeat post purgationem va¬porosae terrestreitatis, uti in Paulo et Magdalena et Petro et plerisque aliis sanctis factum esse non dubitamus. Et ut breviter concludam, Iesus venit mittere ex spiritu suo ignem in nostras animas, et vult ut ardeat et per ipsum de claritate in claritatem transformemur et sic nos felicitatem assequa¬mur. Hunc igitur merito diligere tenemur, qui docendo quae sit vita aeterna spiritum infundit, per quem haec vita datur, et qui non amat illum, ille est ultimo anathemate, quo maius malum esse nequit, quia mors aeterna, et nominatur marantha Syro nomine, hoc est usque ad Do¬mini iudicium seu adventum maledictus. Sequitur in textu: «Alii quidem per spiritum datur sermo sapientiae, alii vero sermo scientiae secundum eundem spiritum» etc. Haec autem operatur unus et idem spiritus dividens singulis prout vult. Attende: Dicit de sermone sapientiae et ser¬mone scientiae. Nam sermo datur ad manife¬stationem et utilitatem publicam, et ideo potest quis esse peritus scientia sed non sermone, ut de se Paulus ait. Donum linguae est ex gratia Spiri¬tus Sancti, non ex merito recipientis, quia spiri¬tus dividit cui vult. Et nota quo modo Christus dicebat apostolis: ‹Dum steteritis ante reges et praesides, nolite praemeditari quid loquamini, dabitur enim vobis in illa hora› etc. Ecce donum spiritus Patris Chri¬sti, qui datur et loquitur, cui omnes adversarii resistere non possunt. Sapientia est sapida scientia quasi horum qui loquuntur de re, quam praegustarunt, sicut qui mellis dulcedinem praegustavit, quando de eius dulcedine sermonem facit, habet testimonium sermonis in se, et sermo ille conditus est sale et 162ra de certitudine veritatis animose annuntiat. Scientia autem potius in persuasione veritatis non visae videtur consistere, sicut qui pulchritu¬dinem maximam civitatis novae Ierusalem niti¬tur ex hiis quae alii viderunt et annuntiarunt et quae ratio administrat explanare. Alii tamen hos terminos hic positos melius intelligentes quid si¬gnificent declararunt. Sequitur: «Sic corpus unum est et membra habet multa. Omnia autem membra cum sint multa, unum corpus sunt.» Ducit nos Paulus per sensibilia ad intelligibilia. Multa sunt membra corporalia, unum tamen corpus. Nam corpus unum est, cuius sunt omnia corporalia membra, quae sunt distincta in se in corpore unita. Subdit: «Ita et Christus.» Intelligo igitur cor¬pus Christi mysticum sic se habere scilicet quod unus est spiritus Christi et multi fideles, in qui¬bus est unus spiritus. Licet membra in se sint distincta, in spiritu vero Iesu sunt unita. Et sicut unum corpus distribuit corporalem naturam su¬am omnibus membris varie et distribuendo unit in se, ita spiritus Iesu distribuit membris fideli¬bus varias gratias spirituales et distribuendo in se unit. Contentatur autem quodlibet membrum in officio et loco suo, et quodlibet est ad utili¬tatem omnium, «ut non sit scisma in corpore». Sic ecclesia, quae est corpus Christi, instituta est in unitate, «ut non sit scisma in corpore» Christi, sed pax et concordia in uno spiritu. Id autem, quod animorum concordiam efficit et conservat, est caritas. Est igitur spiritus Iesu, in quo fideles unum sunt, spiritus Dei, qui caritas dicitur. Unde nota quod sicut in humano corpore sunt varia membra, quae in se non habent vitam nec subsistentiam, sed necesse est ut sint in uni¬tate corporis, et tunc mediante corpore a spiritu vivificante corpus omnia membra vivunt, quod¬libet in ordine suo, sic in corpore spirituali sunt oculi, aures, os, lingua, venter, pedes etc. spiri¬tualiter quasi quaedam vires seu potentiae spiri¬tus Iesu, quae sunt ordinatae ad unitatem in spi¬ritu unde effluunt omnes vires, et ideo omnes fideles uniuntur, ut mediante ecclesia seu cor¬pore Christi mystico possint de spiritu vitae Iesu vitam participare. Gluten autem, quo animae et corda seu men¬tes sive interi162rbores homines uniuntur, est caritas Christi. Amor enim conglutinat diversas animas. Genesis: «Conglutinata est anima eius» etc. Et I Regum 18: ‹Conglutinata est anima Ionathae› etc. Et ‹Deus, qui caritas est›, dicitur patribus conglutinatus per amorem, Deuteronomii 10, et venter dicitur in terra conglutinatus, Psalmo 43. Et sicut in corpore Christi mystico est con¬glutinatio membrorum ad spiritum vitae, sic in qualibet anima hominis cuiuscumque vires seu potentiae membra quaedam sunt animae, ut quaelibet anima suo modo caput, oculos, aures etc. habeat spiritualiter sicut corpus corporaliter. Et hae vires sunt in unitate animae intellectivae, ut eius medio possint de spiritu vitae intellecti¬vae participare, qui est spiritus Dei sapientiae, scientiae et intellectus, et est spiritus Iesu; sicut in uno exercitu sunt multae vires et potentiae, quae in unitate exercitus consistunt, ut possint subsistere, et per medium exercitus a rectore seu capitaneo salubriter dirigi et moveri, verbum au¬tem capitanei vivificat, movet, regit et ordinat omnia, in quo verbo sunt sapientia, scientia et omnia, quae sunt vivificativa et conservativa to¬tius exercitus et singulorum. Ab eius enim spi¬ritu procedunt imperia et gratiae et stipendia, et sine eo nec est exercitus nec esse potest. Capi¬taneus autem spiritualis exercitus Christus est, qui est caput ecclesiae, ut ait apostolus. Deinde officia membrorum ecclesiae Paulus enumerat, et inter illa praefert quae aedificant ecclesiam. Nam loqui lingua ignota, quemadmo¬dum moniales legunt Psalterium, non aedificat ecclesiam, quamvis legens aut loquens lingua non prohibeatur propter spiritum, qui fide pur¬gatur credens ibi mysteria contineri, quae non intelligit. Prophetare autem melius est, quia ae¬dificat ecclesiam. Qui enim prophetat et occulta cordium prophetarum reserat latentem spiritum in scripturis manifestando, ille audientes ad de¬votionem provocat et aedificat. Post haec omnia, quae late declarat aposto¬lus, subiungit fidei conclusionem esse in resur¬rectione mortuorum, arguendo: Christus resur¬rexit; ergo est resurrectio. Primum probat testimonio multorum et sui ipsius. Explanat autem quod per spiritum Christi vivificantem fit resurrectio ac quod christifor¬mes fiunt caelestes in Christo, sicut fuerunt ter¬reni in Adam. Dicit autem 162va resurrectionem non fieri quamdiu mors non est absorpta. Unde per victoriam Iesu, qui sibi omnia subicit, et demum ipse Deo Patri est subiectus, ut ‹Deus sit omnia in omnibus›, omnia perveniunt ad finem, et ab¬sorbebitur mors, et sequetur resurrectio. Non quod corruptibilis caro aut sanguis vitam aeternam aut incorruptionem possideant, sed e converso incorruptio et spiritualis atque caele¬stialis incorruptibilis vita subicit sibi corruptibi¬lia, attrahens ad consortium suae immortalitatis, quasi immortalitas sit indumentum, quo induti mortales fiunt immortales ob ipsum indumen¬tum, sicut caro corruptibilis manet sine putre¬factione ob balsamum, quo ungitur. Et sicut tunc absorpta est corruptibilitas putrefactionis in victoria imputrefactibilitatis balsami, qui est li¬quor imputrefactibilis, sic mortalitas absorbetur in victoria immortalitatis naturae, scilicet quae mori non potest. «Stimulus autem mortis peccatum est.» Nam quod natura, quae potuit non mori, facta est mortalis, ex peccato evenit. Sed Christus solus est, qui est victor peccati et mortis, cuius victoria est liberatio a peccato, scilicet a stimulo mortis. Lex non liberavit a peccato, sed est potius virtus peccati. Facit enim scientiam peccati. Scientia autem est virtus peccati. Venit enim peccans contra conscientiam, quare non habens usum rationis, penitus scilicet ignorans, non peccat. Aut potest intelligi de legalibus, quae non ha¬berent vigorem peccati, nisi esset lex imperans aut prohibens. Concludit igitur in fine ⌈14.⌉ capituli: «Deo autem gratias, qui dedit nobis victoriam per Ie¬sum Christum Dominum nostrum.» Subiungit de collectis, et salutationem sua manu scriptam subinfert: «Si quis non amat Dominum Iesum, sit anathema, marantha.» Ista iuxta promissa cursorie ex prima epistula ad Corinthios hiis duobus diebus sufficiat an¬notasse.