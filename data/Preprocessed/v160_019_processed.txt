SERMO XIX Verbum caro factum est 85r «Verbum caro factum est et habitavit in nobis». ‹Propositurus verbum de Verbo occurrit Ful¬gentii dictum in sermone quodam Nativitatis dicens: “Nulla invenimus verba, quibus suffi¬cienter aliquid dicere valeamus” de Verbo. Nam ‘hoc Verbum est, quod non desinit prolatum, sed permanet natum, non transitorium, sed aeter¬num, non factum a Deo, sed genitum, immo unigenitum’. ‘Digne autem homo quo modo de Deo loqui poterit, mortalis de immortali, visi¬bilis de invisibili, mutabilis de immutabili, opus de opifice, de creatore creatura, parvus de immenso, temporalis de aeterno? Cuius est in¬enarrabilis potentia, qua nos creavit, inenarra¬bilis omnipotentia, qua nos’ recreavit et ‘salva¬vit. Omnipotentiam dicimus, qua Verbum, quod in principio erat et apud Deum erat et Deus erat, fecit omne, quod non erat; gratiam vero, qua Verbum caro factum venit quaerere et sal¬vum facere, quod perierat’›. Unde cum insufficientissima sit omnis lingua de Verbo verbum facere et tamen nobis praeci¬piatur ‹in Psalmo, ut ‘de die in diem annun¬tiemus salutare eius’›, doctrina sanctorum Pauli, Dionysii et aliorum impetremus a Verbo hodie, dum «melliflui facti sunt caeli», carne facto, puero gratiosissimo, ut insufficientiam suppleat. ‹Et cum sancto Augustino cap. 3 Soliloquio¬rum dicamus: “O Verbum, per quod facta sunt omnia et sine quo factum est nihil, Verbum ante omnia, ante quod nihil, Verbum creans omnia, sine quo nihil omnia, Verbum, per quod a principio dixisti: Fiat lux et facta est lux, dic nunc, ut fiat lux, et facta est lux, ut vi¬deam lumen et cognoscam, quidquid non est lumen, quia sine te mihi tenebrae lumen et lumen tenebrae ponuntur; et sic sine tua luce adest error et adest vanitas, non est veritas, non est discretio, est confusio, adest ignoran¬tia, non est scientia; adest caecitas, non est via neque vita etc. Dic: Fiat lux, ut videam lucem et vitem tenebras”›, ‹quae› te ‹non comprehen¬dunt› etc. «Da ergo lumen in corde, verbum in ore! Aperi Sanctarum secreta Scripturarum et profunda mysteriorum regni tui!» Et iterum cum Dionysio in principio An¬gelicae hierarchiae orantes dicamus: Domine, sancte Pater, qui es pater luminum, a quo omnis illuminatio in caelo et terra; illuminas enim, ut illuminando lumina efficias et in tui luminis claritatem tenebras creaturarum attrahas et in unitate tui luminis tecum unias; et in hunc finem Jesum, tuum principale lumen ‹illuminans omnem hominem venientem in hunc mundum›, nobis hodie misisti; per ipsum tuum unicum Filium nos illuminare digneris, etc. Et ut hoc fiat, Matrem incarnati Verbi acce¬damus, qui «caro factum est» de carne eius, tunc quando ipsa dixit: «Fiat mihi secundum verbum tuum» (Luc. 1), ut ipsa pro nobis ad Filium intercedat, ut mereamur exaudiri, etc. DISPOSITIO Tres partes sermonis indicantur. Pro ingressu ad evangelium (Joh. 1,1-14) ex eo undecim condiciones eruuntur Primo de Verbo aeterno; secundo, quo modo «caro factum est»; tertio, quo modo «habitavit in nobis». Pro ingressu ad ista evangelium plane prius videamus, in quo <Johannes> «primo Verbi cum Patre coaeternitatem exprimit, cum dicit: “In principio erat Verbum”; secundo Verbi a Patre distinctam proprieta¬tem et personalitatem, quia “Verbum erat apud Deum”; tertio eandem Verbi cum Patre substantiali¬tatem, quia “Deus erat Verbum”; quarto Verbi quoad omnia “visibilia et invi¬sibilia” causalitatem effectivam, quia “omnia per ipsum facta sunt, et sine ipso factum est nihil”; quinto omnium ⌈sanctorum⌉ in Verbo idealem exemplaritatem, quia, “quod factum est, in ipso vita erat”, quoniam ‘creatura habet verius esse in Deo quam in se ipsa’. Unde ‘cognitio in Ver¬bo vocatur matutina, et rerum in proprio ge¬nere vocatur vespertina’; sexto factorum in Verbo permanentem vita¬litatem, quia “in ipso vita erat”; septimo diffusam a Verbo in omnia bonita¬tem, quia “vita erat lux hominum”; unde quae¬libet creatura non est nisi quaedam bonitas divina participata; octavo inspiratam Johanni et aliis prophetis claritatem, quia “fuit homo missus” etc.; nono assumptam a Verbo humanitatem, quia “Verbum caro factum”; decimo ostensam nobis Verbi benignitatem, quia “habitavit in nobis et vidimus”; undecimo consecutam ad hoc nobis plenam utilitatem, quia “plenum gratiae et veritatis”». PARS PRIMA De altitudine volatus, qua Johannes Evangelista de Verbo loquitur, et de rationibus Trinitatis in Deo ‹De altitudine ‘volantis aquilae’ (Apoc. 4), quae, ut Ezechiel vidit, super alias fuit facies, omnes doctores admirantur›. «Unde Origenes super “In principio erat Verbum”: “Vox altivoli volatilis non aerem cor¬poreum vel aethera vel totius sensibilis mundi ambitum ⌈supervolitans⌉, sed omnem theoriam ultra omnia, ‘quae sunt et <quae> non sunt’, intimae theologiae pennis, clarissimae supremae¬que contemplationis ⌈obtutus transcendens⌉. Dico vero ‘quae sunt’, quae sive humanum sive angelicum non omnino fugiunt sensum; ‘quae’ vero ‘non sunt’ voco, quae profecto omnis intellegentiae vires relinquunt. Supervolat bea¬tus Johannes theologus non solum, quae dici aut intellegi possunt, verum etiam <in> ea, quae superant omnem intellectum et significationem, supervehitur; extraque omnia ineffabili mentis volatu in arcana unius omnium principii exalta¬tur, incomprehensibilemque ipsius principii et Verbi, id est <Patris et> Filii, unitam super¬substantialitatem pure dinoscens evangelium suum inchoat: In principio erat Verbum. O Johannes beate, merito ita vocaris, quoniam interpretatur ‘Cui donatum est’ latine. Cui enim theologorum donatum est, quod tibi donatum est, abdita videlicet summi boni penetrare!”», etc. ‹Item Dionysius in Epistula ad eum, quae est ultima, eum ‘theologum’ et “solem evange¬lii” vocat. Augustinus in ⌈19⌉ homilia Super Johannem enumerat, quo modo Johannes ‘terram, mare, aerem et cetera omnia creata transcenderat’; et in homilia ⌈24⌉ de eodem, quo modo in cena de pectore Domini ista bibit, quae postea super om¬nem creatum intellectum eructavit; De consensu evangeliorum, quo modo alii tres evangelistae quasi cum homine Christo in terra ambulant, et iste Johannes in altitudine divinitatis volat, etc. Item Hieronymus Ad Paulinum – et est Pro¬logus super Bibliam – admiratur ‘de voce rustici et piscatoris: In principio erat Verbum, quam vocem Plato et Demosthenes ignorarunt’, etc. Idem in Commentario super Ezechielem de hoc, et super Zachariam dicit ‘Johannem narrasse mysteria forte angelis incognita’. De hoc Ambrosius De sacramentis lib. III et De incarnatione Domini. Gregorius Super Ezechielem homilia 4 dicit, quare ‘aquila merito vocatur, quia in divinitatem oculis suis inten¬dit’. Et exponit, quo modo ‘super se ipsum transivit, ut Verbum in principio videret’. Beda in homilia 1 Super Johannem idem. Idem Chrysostomus, Homilia 1 Super Jo¬hannem, Bernardus, Sermone 8 Super Cantica, Haimo Super Apocalypsim lib. ⌈III⌉ Commen¬tarii et Petrus Damiani Sermone 2 huius festivitatis›. Item, ‹quo modo Platonici etiam magnam partem huius evangelii posuerunt, ut Augusti¬nus dicit X De civitate ⌈7⌉ et VIII Con¬fessionum. Tamen ‘non enuntiavit Plato hoc Verbum tamquam personam in divinis, sed ut rationem idealem rerum, per quam Deus omnia condidit, quae appropriatur Filio. Nam aliqui Philosophi sub deo ponebant aliam substan¬tiam, quam vocarunt supremam intellegentiam sive intellectum’›, per quam deum cuncta creare ponebant; et ita a longe aliquid sentiebant, non tamen pervenerunt ad notitiam personae. Hodie tamen habentes per fidem Trinitatem esse, non esset post fidem rationes Trinitatis difficile invenire, ut dicit Richardus de Sancto Victore in principio De Trinitate, sicut et ipse ibi inquirit, et sicut etiam Anselmus, Augustinus, Damascenus et alii inquisiverunt rationes, ad quas tamen ex puris naturalibus, nisi fidem habuissent, non pervenissent, ut dicit Isaias: ‹Nisi credideritis, quo modo intellegetis?›. 85v ‹‘Verbum’ dicitur propter immaterialitatem et intellectualitatem, ‘Filius’ dicitur propter con¬substantialitatem et connaturalitatem, ‘Splendor’ propter coaeternitatem, sicut splendor est coae¬vus soli, ‘Imago’ propter similitudinem et aequa¬litatem›. PARS SECUNDA De similitudinibus incarnationi Verbi convenientibus Petrus de Tarantasia in principio tertii dicit exemplum insertionis convenire incarna¬tioni hoc dempto, quod non sint eiusdem na¬turae et speciei, et loco situs intellegatur ordo, ut natura humana intellegatur in ordine in divi¬nam inserta. Et nota ibi multos modos unionis ad commu¬nem naturam, ut materia et forma, aut sicut elementa in mixto vel accidens substantiae etc. Hic nota, quo modo sicut insertio fit, ut ramus propter radicem faciat meliorem fructum etc., sic Christus est ‹arbor vitae in medio paradisi›. Et quia natura humana propter esum pomi vetiti non produxit nisi fructum mortis, translata fuit per insertionem ad arborem vitae. Christus dicit se esse vitem et apostolos palmites etc., quod nota. Et quo modo Christusmet dicit, quo modo ipse ‹plantavit vineam et exspectavit, ut faceret uvas, et fecit labruscas› etc., et post hoc trans¬tulit illam vineam et inseruit in divinitatem, etc. Sanctus Thomas in Compendio suo, quod in¬cipit «Aeterni Patris», dicit similitudinem unio¬nis humanitatis cum divinitate tenere unionem accidentis cum substantia, quia unitur accidens et subsistit in substantia et non perdit naturam suam. Et sic est de hypostasi, personalitate et supposito subiecti etc., licet natura humana non sit accidens in unione, etc. Item idem, quo modo «persona, hypostasis et suppositum» dicatur ratione complementi ad esse, ut «in lapide», qui sine anima rationali est, «potest dici» lapis «suppositum». Homo autem ex commixtione elementorum non dicitur sup¬positum propter rationalem naturam superveni¬entem, quae complet. Ita «in Christo» non «est suppositum, hypostasis vel persona», nisi «ex anima, corpore et divinitate». ‹Erraverunt circa nativitatem Judaeus, Arius, Manichaeus, Eutyches et Nesto¬rius. Judaeus negat in Christo divinitatem. Joh. 10: ‘Tu, homo cum sis, cur te Deum facis?’ Arius posuit Filium minorem Patre. Manichaeus negavit carnem veram habuisse Christum, sed dixit phantasticam. Eutyches dixit humanitatem absorptam a divinitate. Nestorius dixit duplicem personam sicut du¬plicem naturam›. Clemens papa in sermone De circumcisione comparat vestito Christum dicens ‹humanita¬tem pro veste capiendam, tum quia vestis ves¬tito conformatur, <tum> quia vestis in vestito sustentatur et vestitus in veste manifestatur. Ita humanitas fuit in Christo excellenter formata, in supposito Verbi sustentata, per quam est deitas manifestata›. Potest dici exemplum in praemissis sicut in attrahente attractum; nam vis attractiva magne¬tis in se quietae subsistere facit ferri naturam, sic quod ferrum, si in se subsisteret, inniteretur gravedini suae et descenderet. Sed nunc, cum in se non subsistat natura eius, quae attracta est, sed in natura attrahentis magnetis, hinc manet unitum ei. PARS TERTIA De omnium praeconceptu in Verbo Omnia, quae sunt, a Verbo sunt. «Omnia per ipsum facta sunt». Omnia, quae vivunt, a Ver¬bo vivunt. Sed esse et vivere in Verbo non distinguuntur, quia «quod factum est, in ipso vita erat». Quae habent lucem vitalem sive vivam lucem, illam habent a Verbo, quia «vita erat lux hominum». Nam cum <evangelium> dicat Verbum ‹illu¬minare omnem hominem› etc., loquitur de hoc mundo regionis naturae humanae; in qua regione reperitur participatio viventis lucis, quae in¬tellectus dicitur. «Esse» igitur, «vivere et intellegere» reperiuntur in hoc mundo. Et hinc, cum illa sint non a se, sed a Deo, tunc non sunt a Deo nisi ut a Patre et principio fontali ipsius «esse, vivere et intellegere». Et quia omnia, quae sunt, sunt sic ‹a principio, quod est a nullo›, hinc hoc principium est ipsa aeternitas. Principium igitur est ipsa necessi¬tas absoluta, cum sit aeternitas. Principiata igitur ab ipso non necessitant ipsum principium. Sunt igitur principiata, quia placet principio. Et ita ex bonitate principii se ipsum diffunden¬tis sine sui immutatione et divisione etc. sunt omnia. Concepit igitur Deus id, quod creavit, et id, quod concepit, voluit. Qui vult, aliquid vult. Procedit igitur velle a volente et volito. Unde si Deus Pater voluit, tunc praeconcepit id, quod voluit. Praeconcepit igitur Deus creaturam, et praeconcepta placuit, et ita in esse prodiit. Habet igitur creatura omne id, quod habet, a principio paterno, secundum quod ab eo prae¬concepta est et ei placuit. Praecessit igitur omnem creaturam principium, quod ipsam praeconcepit et cui praeconceptus placuit. «Tempus» autem, cum sit «mensura motus» creaturarum, non est ante creaturam. Ante igitur omne tempus principium creaturae et conceptus et ipsius dilectio exsistit. Sed ante omne tempus est solum aeternitas. Aeternitas autem est una, simplex, quia aliter non esset aeternitas, si partes haberet et divisibilis foret; tunc enim esset post principium et non ipsum, et foret quantitas et tempus. Principium igitur, praeconceptus et dilectio est una essentia, quae dicitur aeternitas. Prin¬cipium est Pater, praeconceptus est Verbum seu Filius procedens a Patre, dilectio est Spiritus Sanctus procedens a Patre et Verbo. Istud ex Genesi: «Vidit Deus, quod esset bonum. Et ait: Faciamus hominem ad imagi¬nem». Vidit, antequam esset, in praeconceptu scilicet aeterno, et placuit. Expressio bonitatis est ostensio voluntatis, quia ‹bonum de se appetitur› etc.