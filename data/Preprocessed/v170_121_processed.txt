25va «Beati, qui audiunt verbum Dei et custodiunt illud». Lucae XI et in evangelio. Docemur ex evangelio, quo modo ‹beatus venter, qui Christum portavit, et beata ubera, quae suxit›, et quod «beati, qui audiunt verbum Dei». Alibi dicit: «Qui fecerit voluntatem Patris mei, ille meus frater et soror est» etc. Ex hoc notandum, quod duplex vita hic ex¬primitur: Una est activa, alia contemplativa, qui Christo ministrat necessaria et qui audit sedens. Docet nos Christus, quo modo ipse est, qui in paupere recipitur et pascitur, et quo modo ipse est, qui auditu capitur per mentem. Et quia ipse est plenitudo, qualitercumque teneatur, beatificat. Nota, quo modo «venter» virgineus «porta¬vit» Christum. In se Virgo ex verbo Verbum concepit et portavit; et vita Verbi conservata est ab lactatione Virginis. Qui Verbum audit et non aure sensibili sed mentali et ipsum in suo utero concipit virgineo et ibi custodit, beatus est. Nam est «thesaurus infinitus». Sicut verbum in humanitate virgineae carnis habitans naturam humanam elevavit attrahendo in unionem personalem, ita Verbum in humana mente habitans ad unionem attrahit animam ra¬tionalem, sicut magnes ferrum. Nota: Evangelium nos instruit duplicem esse principatum, scilicet Verbi Dei et ‹spiritus mali¬gni›. Erat enim homo obsessus per spiritum seu «daemonium et illud erat mutum». Ex quo nota, quod super corporalia membra et sensibilia daemonia permittuntur principa¬tum exercere, quia ibi non capitur verbum ve¬ritatis. Ob hoc «princeps tenebrarum» ibi do¬minatur; et inter illos quidam sunt peiores aliis. Et uni datur «nocere terrae», alteri «mari», alteri linguae etc. Et sortiuntur ex suo principatu nomina ut hic spiritus, qui fecit mutum et ligavit linguam, di¬citur «mutum daemonium». Et soluto ligamine linguae loquebatur homo. Sic vides, quomodo, ut legitur in vita sancti Bartholomaei, Diabolus sic decipit. Nam infir¬mitatem immittit, quia ligat membra et obstruit motum spiritualium vitalium. Et tunc sequuntur accidentia. Et quando tollit obstacula per ipsum posita, redit sanitas. Et decipit per 25vb hoc quasi sanet ipse, ut ibidem. Et nota ex textu, quod eiectio daemonii est salvatio, quia loquebatur. Ex quo habes, quod spiritus malignus est, qui per se ipsum ligat, sicut frigus ligat per se ipsum aquam convertendo in glaciem; et sublato frigore eiecto per calorem iterum revertitur aqua in suam fluxibilem prio¬rem naturam. Quod nota! Etiam adverte, quo modo natura est a Deo bene creata; et ideo, si spiritus malus eicitur, contentatur natura, quia reversa est ad statum, in quo erat a Deo. Item sciendum, quod in nobis habemus spi¬ritum «vehiculum animae» quasi navis nautae. Et ille spiritus est de natura subtiliori sed corporali, habens se ad sanguinem arteriarum sicut aër ad aquam. Et sicut aër est subiectum aethereae lu¬cis, ita spiritus ille animae. Usque ad hunc spi¬ritum potest potestas pervenire spiritus maligni, sic scilicet quod operationes animae, quae non possunt nisi per spiritum fieri in corpus, im¬pediuntur, quando spiritus ille de se mobilis impeditur sicut nauta impeditur, quando navis ligatur. Potest igitur variis modis hoc fieri. Sic varias ligationes et per illas varias passiones daemoni¬corum legimus. Ligat igitur aliquando spiritum visivum, aliquando auditivum etc. Et quia vis rationalis alligata est organo, aliquando illum spi¬ritum ligat, ut ratio non possit in operationes, sed animam intellectualem tangere nequit. To¬biae VI: ‹Quibus non est intellectus, in hiis dae¬mon habet potestatem›. Unde daemon intellec¬tuali naturae nostrae illabi nequit. Omne enim, quod ligat daemon, per se ipsum et per eius il¬lapsum ligat, sicut frigus per illapsum ligat aquam, quia subintrat. Et intrando stringit, sicut vis coagulativa coaguli coagulat lac per illapsum, sic Marci VII: Lingua ligata fuit «et solutum est vinculum linguae eius». Sed rationali spiritui non potest quicquam illabi nisi Verbum Dei, quia est similis Deo, qui est spiritus, et inter ipsum et Deum non medi¬at natura. Inter enim veritatem et intellectum nulla natura media esse potest. «Deus veritas est». Veritas autem capitur in intellectu. Solus igitur Deus illabitur intellectuali naturae. Et sic¬ut frigus possidet aquam, quam ligat, 26ra ita vita veritatis per illapsum intellectualem animam possidet. Sicut conceptus laetitiae laetificat et magnae laetitiae multum laetificat et aeternae laetitiae ae¬ternaliter et laetitiae absolutae absorbet penitus. Et haec delectatio laetitiae apprehenditur per eos, qui ‹intrant in gaudium Domini sui›, et sicut malignus spiritus per accidens congelat, ita bo¬nus spiritus liquefacit per hoc, quia caritas. Sic sponsa ait: «Anima mea liquefacta est, ut dilectus meus locutus est mihi». Nota verbum «liquefacere» etc.! Aldobrandinus in sermone «Cum sero» fac¬tum sabbato ante «Invocavit» dicit: «Potest enim malignus spiritus cooperari, quod formae sensibi¬les a sensibus receptae fluant ad imaginationem. Et sic excitatur appetitus sensitivus, sicut aman¬tes modica similitudine in apprehensionem rei amatae moventur, sicut ait Aristoteles De somno et vigilia. Et potest sanguinem incendere et alios hu¬mores movere ad diversas passiones eo, quod natura corporalis naturaliter oboedit spirituali ad motum. Propter hoc diabolus replet corda ho¬minum occultis cupiditatibus, ut ait Augusti¬nus in libro De Trinitate: Diabolus suae socie¬tati malignos affectus inspirat. Et in libro 83 quaestionum dicit: Hoc malum, quod est a dia¬bolo, per hos aditus sensuales dat se figuris, ac¬cedit coloribus, adhaeret sonis, infundit se sapo¬ribus. Sed homo habens rationem non necessi¬tate sed voluntate movetur. Potest enim libera voluntas resistere iuxta illud ‹Cui resistite for¬tes!›» etc. Nota, dicitur: «In Beelzebub principe dae¬moniorum». Arbitror Beelzebub principem dae¬moniorum dici, quia principatur sic aliis sicut architectus. Ipse forte in potestate sua habet mittere alios ad ligandum naturales spiritus etc. Sicut princeps, qui ligare potest sensum com¬munem, habet potestatem super spiritus, qui li¬gare possent particulares sensus. Et forte Beelze¬bub est, qui potest ligare omnem spiritum citra intellectualem animam. Nota, quo modo ex ligatione veniunt pecca¬ta, sicut, si fluxus fellis ligaretur, ut augeretur, homo efficitur irascibilis; et sic de aliis. Nam senes ex defectu caloris avaros videmus. Sic li¬gari potest spiritus vitalis quasi sicut in senibus deficit; sic fit homo luxuriosus etc. Et nota, quod sunt temptationes, 26rb quia de <illis> per accidens incitamur, sic ex impedimen¬to naturali motui praestito ad talia vitia; et per rationem resistere possumus, licet moveamur. Nota, ubi dicit: ‹Videns cogitationes eorum› etc., quo modo Verbum videt omnia, ‹per quod omnia›, et ipsum auditur in omnibus, quia omnia ei oboediunt. Et nota, quo modo videre est regni, ubi Deus; audire est huius regni: «Audiam», dicit propheta, «quid loquatur in me Dominus». Et est differen¬tia inter videre Verbi et daemoniorum; nam dae¬mones vident per rationem discursivam, Deus per veritatem intuitivam. Daemon cogitationes videt in coniectura, Deus, uti sunt. Quare diabolus in signis conceptum legit sicut homo in litteris conceptum scribentis. Deus au¬tem non in litteris seu figura legit, sed intuetur. Videre autem cogitationes est solius Dei. «Omne regnum in se divisum desolabitur». Ratio est, quia regnum est unitas; divisio in¬terimit unitatem. Nota, dicit: «Omne regnum». Qui omne dicit, nihil excludit. Si igitur unitas est de essentia omnis regni, non est aliud regnum dei nisi absoluta unitas seu pax. «In pace factus est locus eius.» Et nota, quod divisio est contrarietas. Si in regno Satan esset contrarietas, non subsisteret. Et nota, quod Satan idem est, quod «divisus», et regnum Satan est regnum divisionis, sicut re¬gnum Dei unionis. Et Christus docet, quod nec regnum divisionis sine unione in divisione stare potest sicut regnum latronum. Licet enim sint latrones, non est tamen unus contra alium, sed sunt uniti in malo contra alios. Nota ibi: ‹Et pueri vestri› etc., quo modo daemonium eicitur per orationes et non nisi fide.