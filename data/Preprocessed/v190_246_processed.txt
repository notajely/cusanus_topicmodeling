179vb «Michael et angeli eius proeliabantur cum dracone»; Apocalypsis 12o. Vocatur hoc festum angelorum Michaelis fe¬stum. Nam Michael interpretatur «quis ut Deus» vel ‘quis est sicut iste dominator’. Recte «prin¬ceps» vocatur Michael, qui est defensor honoris Dei. Omnis superbus se elevat contra Deum, quare Michael eiecit superbiam de caelo, quae «vocatur diabolus», «draco» vel Lucifer. Draco seu «serpens decepit» primos parentes, nam per¬suasit eis superbiam, ut scilicet per inoboedien¬tiam aspirarent ad Dei similitudinem. Ille qui hoc persuasit, fuit per Michaelem ex illa causa eiectus de caelo, quia ponebat sedem suam in aquilone et similis voluit esse altissimo. Superbia ascendendo ponit sedem seu thronum in aquilone, et ascensus ibidem est casus; quanto enim quis ascendit in aquilonem, tanto plus re¬cedit a medio caeli, a sole et zodiaco, via scilicet vitae, ad mortem et ad frigus atque congelatio¬nem motus vitalis. Recte Michael praepositus est ecclesiae, nam principatus ecclesiae consistit in humiliatione et ministerio et ordine, qui non est sine oboedien¬tia. Ordo est divina resplendentia; oboedientia est sacri ordinis sacramentum. Omnis 180ra multitu¬do in ordine subsistit, sine quo nec bene subsis¬tit nec esse potest. Multitudo enim cadit ab uno et ente. Omne enim in tantum est, in quantum est unum. Subsistentia igitur multitudinis non est nisi in unione. Sed quid unit multa nisi ordo? Multa enim ad unum ordinata habent ut sint, quae in se non possunt ut multa esse. Ordo au¬tem proportionem et harmoniam deposcit. Prin¬cipatus autem ecclesiae, qui ab uno in multos diffunditur, a hierarchia seu divino principatu habet dependentiam, cuius gerit similitudinem. Quomodo autem nos pervenimus in aliqualem cognitionem ‘quia est’ angelorum sive substantia¬rum intellectualium, sic accipito. Nam omnes na¬tiones concorditer eas esse asserunt, primo libri sacri Bibliae, qui omnes libros antecedunt. Abra¬ham omnes qui scripserunt in Graecia, antecessit, sic et Moyses prior Platone et Socrate. Philosophi de intelligentiis loquuntur, quas Moyses angelos nominat, arguentes ex motu caeli omnia nasci. Sed vita non ex corporibus caelestibus, nam virtus corporalis ad corpora tendit. Aliquid igitur vitalem motum praestans in corpore non ex cor¬poreo caelo est, sed ex motore caeli. Sicut igitur ex motu caeli motus est corporum, sic ex mo¬tore caeli motus vitalis. Sed cum motus vitalis sit motus ad aliquem finem, tunc ab intelligentia est, quae movet ad finem. Sunt igitur intelligen¬tiae motrices orbium. Dicitur zodiacus locus, sub quo moventur planetae. Zodiacus est vitalis dictus. Tot igitur sunt intelligentiae, quot sunt motus distincti in caelo, et si quaelibet stellarum haberet propri¬um motum, haberet etiam proprium motorem seu propriam intelligentiam ex alio. Nam re¬gulariter verum est quod quae reperiuntur con¬iuncta, si alterum reperitur separatum, ambo reperiuntur separata. Sicut in colore fusco, quia reperitur albus, reperitur et niger, quoniam fuscum in se ambos habet colores, sic et homo in se complicat spiritualem et corpora¬lem naturam. Et corporalis reperitur separata in terra, metallis et ceteris, igitur et spiritualis re¬peritur separata, quae est spiritualis seu intellec¬tualis. Angelus autem est separata substantia spiritualis. Videmus in omni motu specifico concordan¬tiam. Nam species equorum est una, et omnes equi unum motum specificum consequuntur ex unitate speciei. Et ideo illi speciei praeest intel¬ligentia, 180rb quae movet uniformiter orbem illum seu formalem equi. Reperimus igitur ex unifor¬mitate regularis motus specifici intelligentiam motricem, alioquin non foret una species, virtus et operatio. Omnis species quae consistit in quodam in¬divisibili, est caelum cui praesidet intelligentia sive angelus, qui est quasi deus in regno suo. Omnis homo est quasi species ob sui perfectio¬nem. Hermes enim ille Mercurius Trisme¬gistus ad Aesculapium scribens dicebat huma¬nitatem genus, homines species. Licet quidam dicant textum ad nos in hoc non bene transla¬tum pervenisse, tamen quia videmus animam ra¬tionalem, sine qua homo non est homo, non esse ex traduce, sed in quolibet homine ex cre¬ante, qui est creator specierum, ideo motui ratio¬nali praeesse intelligentiam in homine experi¬mur; rationalis enim motus est ex intelligentia. Sed quia intelligentia nostra, quae est in cor¬pore subdito peccatis, nisi dirigeretur a separata intelligentia, semper sequeretur passiones cor¬porales, ideo adest angelus, qui nos sursum mo¬vet, ut desideremus illa, quae sunt naturae intel¬lectualis, et incitat motum rationalem ad aeterna. Alius est motus animalitatis, cui terrena placent, et illum motum princeps tenebrarum inspirat. Et haec est concertatio in nobis, quia experimur ra¬tionem et sensum quasi adversariis principibus subesse et bella indesinenter gerere. Adhuc lex ministratur per angelos. Est lex in natura specifica; quaelibet natura specifica proprias habet leges, et angelus qui praeest, regit secundum leges. Lex est spiritus Dei seu providentia divina. Angelus est annuntians sive exsecutor legis. Et modus in introitu missae aliqualiter ponitur: ‹Be¬nedicite omnes angeli, potentes virtutes ad annun¬tiandum vocem› et cetera. Sicut enim mittitur in missiva vox imperatoris ad subditos et in voce ver¬bum et in verbo spiritus, qui est formans seu illu¬minans subditos, quae sit intentio imperatoris, ita charta seu missiva in se habens sermonem nuntius seu angelus dici potest, sermo vero, verbum seu mens in sermone spiritus movens secundum pro¬videntiam Dei. Angelus igitur est, per quem Deus omnia quae vult annuntiat seu ordinat. Angelus est gerulus aeternae legis et voluntatis Dei seu exse¬cutor divinae ordinationis. ‹Deus spiritus est›. In omni angelo est 180va re¬ceptio intentionis spiritus, qui Deus est. Est igi¬tur angelus sicut vivus et intellectualis liber legis seu carta in se habens scripturam seu impressio¬nem intentionis Dei quasi intelligens legatus seu orator ad creaturam, ut quae non potest intueri in mentem «invisibilis Dei», mediante signaculo recipiat illuminationem intentionis. Hoc dico quantum ad nomina angelorum, quae sunt nomina officiorum, inquantum sunt «administratorii spiritus». Sicut nominamus can¬delam ardentem lumen, quia ab ipsa recipimus illuminationem, sic nominantur angeli unus Mi¬chael, alius Gabriel, tertius Raphael, quartus Uriel ex officio, quia nobis talia divina dona mi¬nistrant secundum vim vocabuli. Sicut in curia regis officiales nomina habent, quia unus pin¬cerna regis, alius dapifer regis, alius ianitor regis, et ita de reliquis, ita nomina angelorum in El terminantur – El Deus est –, quia sunt officia¬les regis iustitiae, qui El seu Elohim dicitur. Sed spiritus illi, si considerantur in se, non ut officiales, sunt nobis incogniti. Cognoscimus aliquem ex officio. Dicimus enim: ‘cognosco illum’, quia scio eum pincernam regis, ut pin¬cernam cognosco. Sed semoto officio non co¬gnosco ipsum, prout scilicet est imago Dei; imago enim non cognoscitur nisi cognito ex¬emplari. Unde intellectualis natura non capitur a nobis nisi per assimilationem. Nam uti Dio¬nysius nos docet, sol iste visibilis, qui Helios Graece dicitur, vocat ad se omnia, ut eis suam influat virtutem, et omnia pro captu suo reci¬piunt. Quae autem sit virtus eius admirabilis, osten¬dunt visibilia, quae ex accessu radii solaris gene¬rantur. Vis enim eius inexpressibilis meliori mo¬do quo capi potest recipitur, sed varie, nam om¬nis vis solis recipitur in quolibet contracte. Sicut in quolibet pomo est vis arboris contracte, licet aliter in uno et aliter in alio, ita de quolibet piro et aliis similiter, sic tota vis solis in arbore et per medium arboris in fructu. Recipitur igitur tota vis influentiae solaris in quolibet secundum naturam recipientis, sicut motus recipitur in om¬ni mobili secundum condicionem mobilis, in uno localiter, in alio vegetative, in alio sensitive et cetera. Species autem recipiunt virtutem universalem specifice et individua mediante specie individua¬liter. Sicut in quolibet 180vb individuo virtus speciei totaliter relucet suo modo, scilicet secundum contractionem individualem magis et minus per¬fecte secundum individuationem seu determi¬nationem, ut una facies totaliter in quolibet spe¬culo secundum dispositionem speculi in uno cla¬rius, in alio obscurius, sic «sol iustitiae», qui est intellectualis, in regno suo, quod est supra om¬nem sensum, lucem intelligentiae et calorem ca¬ritatis diffundit, et species intellectuales pro cap¬tu suo ipsam recipiunt influentiam. Intelligentia enim est supra numerum et rationem et immate¬rialis, nam intelligentia separat intelligibiles for¬mas et abstrahit a materia, ut in se faciat intel¬lectas, sicut in nostro intellectu experimur. Uni¬versale enim est in intellectu. Materia individuat et contrahit formam. Et in isto influxu radiorum solis intellectualis intuemur intellectuales nobiles naturas deiformes et quasi specula viva lucida, ac si imago in speculo foret viva et ipsum speculum lucidum per hoc, quod est imago Dei, qui est sol intelligentiae. Quo sole omnia formantur; nam intelligentia est principium, quo omnia recipiunt formam. Unde quo est spiritus intellectualis, est radius divinus, et quia est imago lucis intelligentiae solaris, tunc in se habet assimilationem omnium specie¬rum formabilium. Intelligentia enim quae et sol, fons lucis et specierum, capitur modo suo: se¬raphice, cherubice, thronice, et ita consequenter. Sicut visibilis lux capitur in diaphano, in uno simpliciter et propinque et nominatur color al¬bus, in alio distantius et vocatur blavius, in alio adhuc distantius et vocatur rubeus, et ita conse¬quenter, et ita novem colorum ordines ex varie¬tate modorum recipientium generantur, quare simili quodam modo uti novem distincti colores ex varia lucis receptione generantur, qui omnes non apparent esse extra regionem caeli visibilium, sic novem distincti chori sunt intellectualium spiri¬tuum ex varia lucis intelligentiae receptione et non attinguntur nisi in regione intellectualium sive in mundo intellectuali. Dicit evangelium quomodo «angeli» fidelium «vident faciem Patris», «qui in caelis est», quare sunt ut mundi oculi cordis; nam 181ra speculum si non est mundum, desinit esse speculum secun¬dum operationem, ita et oculus nisi sit mundus, non videt. Sunt igitur angeli oculi mundissimi intellectuales. Et sicut visus delectabiliter vivit in pulchritudine visibili, quam omni discursu quae¬rit, sic intellectualis natura visu suo, scilicet in¬tellectuali sui ipsius, quaerit formae datorem vi¬dere, quo nihil pulchrius, in quo quietatur. Facies est notitia. Per faciem cognoscimus homines. Videre faciem Patris intellectualis na¬turae est intelligere seu notitiam habere fontis vitae suae. Desiderat omnis intellectus scire om¬nium causam, quam Deum dicimus; ideo appre¬hensio illius est, quo nihil dulcius aut delectabi¬lius. Sed hoc videre est per ostensionem Filii Dei, quia solus Filius cognoscit Patrem, et om¬nes alii, qui cognoscunt, ex revelatione Filii co¬gnoscunt. «Pater» enim, ut ait Filius, «in abscon¬dito» est. Ideo mediator omnium rationalium spirituum verbum seu Filius Dei est, per quem omnia attingunt finem desideriorum seu ulti¬mam felicitatem. Ex hoc consequenter ad causam proelii Mi¬chaelis et draconis, prout in Apocalypsi 12o capitulo legitur, veniamus: nam «draco» sive «serpens» ille «antiquus», scilicet deceptor paren¬tum, Lucifer, Satan, diabolus, postquam de do¬nis naturalibus gloriabatur et posuit in ‹amore sui ipsius usque ad contemptum Dei› summam felicitatem, erexit se cum his, quos in suam sini¬stram attraxit, contra Deum cui similis esse vo¬luit per ascensum naturalem, quasi sine merito et gratia seu magisterio et ostensione Filii Dei pos¬set ex suis naturalibus pertingere ad visionem gloriae Dei et eius apprehensionem et felicitari, et quia Deus postquam creavit intellectuales naturas liberas, ita eas creavit, ne sumerent de arbore scientiae pascendo se ex suo fructu prae¬sumptionis, sed sub gratia Filii seu verbi in humilitate militarent, per quem ostendit opus redemptionis, quod praecellit opus creationis, consummandum, ac quod Filius ad felicitatem atque sui consortium omnem intellectualem na¬turam adduceret, quando merito suo sibi subiec¬tos ad regem iustitiae veheret et ad hereditatem visionis et fruitionis Dei perduceret. Draco vero non opus fore gratia et merito Filii, sed naturam sufficere contendens se contra oboedientiam erexit aequalificando se altissimo. Et in hoc peccavit mortaliter, quia quantum in eo fuit, praesumpsit a Deo tollere gloriam suam, quae est ipse Deus, et ita ipsum 181rb Deum interfi¬cere et ad nihil redigere, sicut qui gloriam regis sibi vindicat, regem ut regem annihilat et inter¬imit. Tunc Michael pugnam accepit cum sibi ad¬haerentibus dicens: “Quis similis dominatori?” et superbiam eiecit de regno caelorum. Ita cecidit Lucifer de caelo sive altitudine invariabilis sapi¬entiae et remansit sibi mundana ista huius mundi scientia, ad quem eiectus fuit. Cecidit de caelo amor sui ipsius et hic amor occupat hunc sensibilem mundum et decepit pa¬rentes nostros. Et est principatus ipsius Satanas, qui est «princeps huius mundi». «Vae» igitur «ter¬rae et mari» et cetera. Nam ubi ‹sui ipsius amor usque in contemptum Dei› principatur, ibi est «vae» aeternum, quia non pervenient incolae ad finem et felicitatem. Immo qui sic se plus quam Deum diligunt, consequentur sui ipsius odium; non enim damnati se tantum amarent in hoc mundo, quin plus se odio habebunt post trans¬itum ab hoc mundo. Haec est poena, quam me¬rentur, qui se ponunt finem motuum suorum, quoniam aeterno odio ad se ipsos cruciabuntur. Et attende ad hoc proelium quod fuit ma¬gnum. Nam contra potestatem Christi nostri se erexit potestas diaboli, et ex hoc turbatio exorta est, quae <contra> salutem, virtutem et regnum Dei, in quo est potestas Christi. Michael autem cum suis adsumpsit defensionem potestatis Christi, quam draco impugnavit, et obtinuit vic¬toriam in merito Christi. Et hoc dicit textus, quando ait: «Et ipsi vicerunt illum propter san¬guinem agni et propter verbum testimonii sui, et non dilexerunt animas suas usque ad mortem», scilicet pugnantes et pro verbo mori parati. In quo notandum quod angeli meruerunt in victoria pro Christo certantes stabiliri et confir¬mari in gratia, quia honorem Dei praetulerunt vitae suae. Sed quod vicerunt, venit ex merito ‹fusionis sanguinis› Christi. Nam Christus me¬ruit, ut qui pro eius honore certant «usque ad mortem», non vincantur a Satana, sed vincant eum, quia Christus ipse vicit ipsum, et est pote¬stas Christi supra ipsum. In Christi igitur virtute vincitur draco; «virtus Christi» est ‹oboedire usque ad mortem› et non quaerere suum, sed Dei honorem. Sic meritum Christi subvenit angelis ab initio, sicut et sanctis patribus, qui eius adventum in carne praecesse¬runt, sicut debitorem fidelis et creditus fideius¬sor liberat statim in se debitum sumens, licet ex post in praefinito tempore 181va realiter satisfaciat. Et ita nota verbum Dei seu potestatem Christi esse imperialem virtutem spirituum beatorum. Propter hoc praedixi, quomodo angeli exsequun¬tur imperium verbi Dei. Et quando Christus duc¬tus est ad passionem, testatus est in sua potestate esse angelos, qui pro eo certarent, quando vellet. Unde ipse vocatur «magni consilii angelus», quia ipse est, qui suo consilio dirigit angelos ad omnia. Ex hac victoria secuta est laetitia. Dicit enim textus: «Laetamini caeli, et qui habitatis in eis», nam turbatio seu accusatio fratrum, quae fit ex odio et invidia se amantium, eiecta est de regno illo, ubi non est nisi pax, quia Christus «pax no¬stra» ibi eminet. Et quia haec turbatio eiecta de caelo in incolatum hominum in mari et terra ha¬bitantium descendit, ideo est instabilitas in hoc mundo, dolor, vae, mors et quaeque talia, quae turbant. Habet autem textus, quomodo ‹diabolus iram magnam habet sciens, quia modicum temporis habet›; nam quod principatus suus eicietur foras, non ignorat. Unde Christo veniente ad mun¬dum, ut nos instrueret de malitia eius et doceret proelia usque ad victoriam, dicebat diabolus in ob¬sessis, cur venisset ante tempus torquere eos, quasi tunc non foret diffinitum tempus quod eicerentur de hoc mundo; et Christus permisit eos in deserto et locis, ubi non nocerent hominibus. Et nota quod quemadmodum in caelo angeli simul creati per victoriam draconis venerunt in laetitiam aeternam, ita et homines, qui successi¬ve ad mundum veniunt, per victoriam adaptan¬tur, ut ascribi mereantur ‹militiae caelesti›. Et electis omnibus ascriptis veniet potestas Christi ad iudicium cum angelis et eiciet draconem cum omnibus apostaticis spiritibus et qui eiusdem consilium receperunt, etiam extra hunc mundum in tenebras, ut non sit nisi potestas Christi no¬stri, cui ‹omnia sint subiecta›, et liberabitur terra ab illo «vae», quia erit nova et purgata. Interim autem draco persequitur mulierem, scilicet ecclesiam Christi. Et nota quod perse¬cutio est ad reaedificandum ecclesiam in caelis sive Ierusalem, quae cecidit quando Lucifer victus est cum angelis, quare continuo proelio reaedifica¬bitur. Nemo enim nisi victo maligno ascendet ad locum, unde diabolus cecidit. Et angeli fidelium pugnatorum, qui semper vident faciem Patris in caelis, sicut pugnarunt ab initio cum dracone, 181vb ita non cessant, ut adimpleatur numerus eiecto¬rum, qui eligetur ab hominibus, in quibus est possibilitas, ut fiant cives caelestes ob intellec¬tualem naturam, quae est de regno incorrupti¬bilium sive caelesti. Ideo diabolus non est eiectus extra mundum, sed cecidit in terram ad locum hominum, ut per¬sequatur mulierem sive ecclesiam aut matrem caelestis sapientiae, qui fructus vocatur mascu¬lus, quia est virtus mascula victoriosa super Lu¬ciferum. In qua persecutione milites fiunt nobi¬les digni regno caelorum, sicuti rustici et agrestes ob fortitudinem et virtutes et fidelitatem exaltan¬tur usque in curiam imperatoris, ubi fiunt nobi¬les, si ‹legitime certaverint›, et fiunt cives et do¬mestici Caesaris. Incidit mihi aliquando, cur tardatur mundi consummatio, nam plures sancti coniecturam fe¬cerunt iam dudum diem iudicii debuisse praeter¬isse. Illi sancti viderunt ex victoria martyrum «Ierusalem caelestem» valde augeri, et coniectu¬ram fecerunt ex quo tantum crevit ab initio quod cito debebat consummari. Sed quia cessa¬vit fervor cessante persecutione imperatorum et in temptationem carnis paene omnes succum¬bunt, ideo tardatur aedificatio sive reparatio ci¬vitatis Ierusalem sive visionis Dei, quae est ‹pax omnem sensum exsuperans›. Nemo enim nisi rex coronatus potest esse vivus lapis huius aedificii. Sed ‹nisi quis legitime certa¬verit, non coronabitur›. «Regnum enim caelorum vim patitur, et rapiunt violenti», et sunt rapientes, qui violentia vincunt malignum. Quare appropin¬quante fine mundi erit maxima persecutio, ut cito adimpleatur numerus praedestinatorum. Dispositionem vero huius belli ecclesiae vide¬tur describere Iohannes in Apocalypsi usque ad constructionem novae civitatis Ierusalem. Et ma¬gna nobis concertatio est cum spiritibus mundo et carne. Et variis temporibus variatur et modus, ideo varia bella variis modis sub figuris atque signis depingit, et cum hac suppositione intrans in illius libri intentionem dulcia «pascua inveniet». Haec nunc sic dicta sufficiant.