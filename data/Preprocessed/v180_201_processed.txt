Cod. Vat. Lat. 1245 fol.115ra «Induimini Dominum Iesum Christum.» Ad Romanos 13o. Quaesivit Augustinus plorans sub ficu cibum vitae et dixit consolator: «Tolle lege», qui aperto codice apostolico, coniectis oculis, legit verba prae¬missa et reperit quem quaesivit anima sua. Dicit quidam doctor, et puto quod sit Bo¬naventura in libro Illuminationum, «Augusti¬num filium Pauli». Nam ex Paulo modo genitus est, sicut ipse ait apostolus sua doctrina parturire iterum et iterum suos, ‹quousque in eis formetur Christus›. Paulus apostolus seu missus Christi Iesu non sibi sed Christo acquisivit, quos per ipsum Christus vocavit. Si igitur per Paulum Augustinus pervenit ad perfectionem, tunc no¬bis pater noster Augustinus positus est exem¬plar, quomodo ad perfectionem pertingamus. Si omnis consummata scientia pertingendi ad felicitatem, quae ab omnibus appetitur, est «scire Christum et hunc crucifixum», et hoc scire est induere ipsum, igitur qui filii patris Augustini esse volumus, hanc eius sequi doctrinam necesse erit, scilicet ‹induere Iesum Christum›. Quid est autem induere Iesum Christum, ex¬primit Paulus ibidem, scilicet exuere desideria carnis, quae versantur ‹in comessationibus, ebrie¬tatibus, cubilibus, impudicitiis, in contentione et aemulatione›. Qui vero Christum non induunt, sunt qui agunt «curam carnis in desideriis». Unde curam carnis habere ad necessitatem vitae potest quis habere, qui induit Christum, sed non ille, qui habet curam in desideriis carnalis vitae. Curam habet homo ex spiritu rationali. Et quia anima rationalis pro suis desideriis spiritua¬libus acquirendis est in corpore, sicut mercator nauta in navi est, ut eius medio merces acquirat in quibus delicietur, fatuus autem foret merca¬tor, qui omnem curam converteret ad ornatum navis et ibi sua firmaret desideria, cui sufficere deberet cura, quae ad navem necessaria sunt, ut sine periculo attingat portum, sic de anima et carne, quae navis est quae ducta ducit. Anima se ipsam mediante corpore ducit; unde est instru¬mentum. Cura igitur eius haberi debet ut in¬strumenti, sicut et asini curam habet rusticus. Christus assumpsit carnem pro instrumento, ut nos illuminaret et liberaret ab errore. Et quia iste fuit finis, cur assumpsit carnem, Cod. Vat. Lat. 1245 fol.115rb non habuit curam carnis nisi ad illum finem. Et quia illi fini serviebat quod pateretur, in carne passus est. Cum igitur anima sit finis carnis, quae non desiderat nisi felicitatem aeternam, ad assequendum illum anima carne uti debet tamquam instrumento et non cu¬rare, si propterea patiatur in carne. Christus venit ad ostendendam gloriam Dei Patris. Et hoc est gloriae ostensio: ‹oboedire usque ad mortem›. Ita quidem omnis qui induit Christum, ille humiliter Deo oboedit usque ad mortem. In Christo voluntas Patris sui, non carnis vivebat. Sic in omni christiformi necesse est. Et attende, quomodo ait quod nos debeamus ‹induere Christum›. ‹Unus est Christus›, qui per omnes induitur christianos. Et vestis quae per omnes indui debet spiritualis est. Nam corpo¬ralis non potest esse una, quae simul per multos induatur. Et ideo est virtus. Nam iustitia est una, quam tamen multae animae iustae induunt. Sic veritas, sic temperantia, sic fortitudo, sic prudentia. Sed quid est Christus nisi virtus virtutum seu virtus consummata? Si humilitas est virtus, Christus est humilitas consummata; si oboedi¬entia est virtus, Christus est oboedientia con¬summata; si fides est virtus, Christus est fides consummata; si spes est virtus, Christus est spes consummata; si caritas est virtus, Christus est caritas consummata. Unde ipse est «dominus virtutum» et virtus ipsa, sine qua nulla est virtus perfecta. Et si ipsam virtutem satis proprie no¬minare volueris quae est virtus Christi, tunc est oboedientia perfecta. Anima rationalis, quae christiformem oboedi¬entiam induit, illa meretur exaltari usque ad glo¬riam aeternae felicitatis. Iubet alibi Paulus ex¬uere nos veterem hominem et induere novum. Vetus homo est Adam «de terra terrenus», no¬vus est Christus «de caelo caelestis». Quid est Adam nisi inoboedientia, quid Christus nisi oboedientia? Caro, quae debuit iusto ordine ob¬oedire spiritui, dominatur in Adam usque ad mortem spiritus. Sed reparatur oboedientia car¬nis in novo homine, quia caro oboedit spiritui usque ad mortem.