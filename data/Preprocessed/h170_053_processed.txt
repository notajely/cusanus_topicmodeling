PARS PRIMA Exemplum regis narratur, qui filiam adoptivam amissam per filium suum recuperavit 100r Ad hoc, ut manuductio vulgi sit clarior, exemplum praemittatur. Habuit rex unus filiam adoptivam, quae per deceptorem educta in insulam remotam deportata exsistit. Et quoniam deceptor ille ipsam multis annis in suis moribus enutrivit, quendam amorem ad ipsum concepit. Fecit rex per filium suum unigenitum un¬dique inquiri eam. Qui cum eam in deserto aerumnoso reperiret, sibi revelavit originem et adoptionem in filiam summi regis et co¬heredem eius, et quod missus esset a patre, ut eam reduceret. Et cum vellet multa inquirere de veritate huius et filius responderet, non potuit hoc ei de facili persuaderi, quod crederet esse aliam patriam meliorem, et quod ipsa regina illius fieret, sicut nec potuit sibi persuaderi, quod ipsa de patre et matre nata fuisset naturaliter et in utero stetisset novem mensibus etc. Nam visum fuit ei, quod ratio hoc non attingeret, et ob hoc credi non deberet. Unde ipsa diu refutavit omnia tamquam mendosa. Sed multis miraculis et signis eam cre¬dulam facere coepit aliquantulum. Sed de¬ceptor, quantum potuit, persuasit sibi, ne crederet. Ipsa nihilominus saepe audiens filium et eum amabilissimum conspiciens sibi credidit. Et quia comperit, quod filius eam ardentis¬sime amavit, ipsa eundem valde redamavit. Sed postquam ipsa se vidit ex loco et so¬cietate deceptoris multas infirmitates con¬traxisse, et quod illos defectus sciret filius regis, optabat diligi et timuit se numquam diligi posse. Doluit igitur et non cessavit ge¬mere et plorare. Et quamvis filius consola¬retur eam, tamen ipsa respondit se non posse concipere, quod ipse eam posset amare, quia turpis et infirma facta esset. Filius autem non volens, quod ipsa tan¬tum se affligeret, cogitavit, quo modo consolaretur eam. Et non repperit modum, nisi quod defectus eius assumeret. Assumpsit igitur defectus iuvenculae, ut ipsa animum caperet ex similitudine et sic consolaretur. Disposuit autem, ut iuxta mandatum patris ipsam ad regnum reduce¬ret. Et cum ipsam per aquam veheret et sibi regnum patris atque viam ad ipsum osten¬deret, insecutus est deceptor, ut eam deti¬neret. «Factum est» itaque «praelium magnum» in litore aquae, ubi in regnum via exsistit. Et armavit se filius armis suis et iniit certamen cum deceptore, ut sineret iuvenculam pro¬gredi ad patrem. Et dum in conflictu sunt, subiecit filius deceptorem et eum ferreis ca¬tenis constrinxit indissolubiliter. Sed ab inferiori dum constringeretur, de¬ceptor vulneravit filium, qui mox, postquam deceptor constrictus fuit et missus in stag¬num ignis, etiam mortuus est. Iuvencula illa videns filium regis propter eam mortuum amplius certissima, quod om¬nia vera forent, quae per mortem probavit, ibi remansit in maestitia; et aedificavit in loco mortis domunculam et arma filii in ea suspendit, ut numquam e memoria excideret sponsus suus, qui ipsam usque ad mortem dilexit etc. Unde, cum sic ex intimis ad Deum cla¬maret, aiebat: “Dixit mihi sponsus meus, qui non potuit mentiri, quo modo tu, rex, esses ille, qui eum misisti, et pater eius; ac quod non haberet patrem alium quam te, Deum, et secundum similitudinem naturae meae matrem virginem. Si igitur tu, qui es Deus, hunc filium ‹sine virili semine de virgine› nasci voluisti et pro me mori, fac, ut propter me vivat, quoniam in vanum me eduxit de deserto, si eo non debeo frui!” etc. Et sic filius a patre resuscitatus est, cui adhaeret adhuc sponsa illa fidelitatis mortis semper memoriam agens. Pascitur enim amor eius cibo memoriae mortis, et conservatur incorrupta et casta hac suprema fidelitate. Sed sponsus etsi vivat, tamen cum Patre est. Et uti ipse de Patre et virgine est, ita et ipse de sponsa virgine, quam amat, cohere¬des generat per spiritum amoris eius, quem habet sponsa eius, sicut ipse a Patre, qui est in caelis, per spiritum amoris patris in hoc mundo genitus est de virgine. Mittit autem sibi sponsa omnibus diebus ‹fructum ventris› et coheredes, in quibus ipsa successive ad regnum ascendit: ‖Quos secundum arma sponsi sui et in similitudinem eius ornat, ut sint Patri grati et intromittantur in regnum victoriae arma et signa victoris deferentes et protectionis. Hinc morituris ponitur hoc signum ante conspectum etc. Exod. 12o: Uniri ‹sanguine utrumque postem› etc. Fit hoc‖, usque numerus electorum fuerit adimpletus. Qui numerus est, ut partes cor¬poris sponsae, in quo est spiritus sponsi, ut non sit sponsa nisi sponsi, – ut membra sponsae ita sint ipsius sponsae membra, quod mediante ipsa sponsa, quae est sponsi, sint ipsa etiam sponsi. Haec est similitudo Christi et ecclesiae sponsae suae. PARS SECUNDA Exemplum de Christo et anima devota explicatur 100v Ex hoc exemplo, anima devota, quae es sponsa Christi, advertere debes, quo modo sponsus tuus, Deus et homo a Patre missus in hunc mundum, exsistit, ut tibi veritatem originis tui panderet, te induceret, ut cog¬nosceres te esse in manu deceptoris, tibi fi¬dem aperiret et desiderium inflammaret per¬veniendi ad regnum vitae, ad quod te adop¬tavit rex vitae; et quo modo ad finem, ut cognosceres, quantum te Pater tuus in caelis dilexit; ipsum «Filium unigenitum» suum tibi in sponsum dedit et, ut possit esse sponsus tuus et ipsum amare posses, <eum> de Virgine nasci et spe¬ciosissimum esse voluit. Commisit eidem Filio, ut te tenerrime amaret et per amorem traheret, ut eum se¬quendo ad Patrem pervenires. Venit Filius oboediens Patri per omnia et te instruxit de veritate: Aperuit, ad quid adoptata sis; et quia fuit tibi difficile credere, fecit se medicum tuum et servitorem ama¬bilissimum, ut eum diligere inciperes et per miras curas credere. Et factum est, quod cum difficultate te vicerit, ut apprehenderes ipsum te amare. Dum autem videres ipsum te amare, du¬bitabas, an tingeret, quia respexisti te per consortia lenonis turpem et monoculam et infirmam etc. Unde ut tu certa fores de amore, ob tui consolationem easdem elegit infirmitates. Et quia iam amor constrictus esse coepit, voluit Filius oboediens esse Patri et te fune amoris in sequelam trahere iuxta id «Trahe me! Post te curremus» etc. Duxit itaque te secum per lavacrum aquae, per quod exitur insularis huius mundi constrictio. Sed deceptor insecutus est te, qui est ‹spi¬ritus malignus› invidiosissimus, et detinuit te, ne posses sequi sponsum. Unde ad hoc, ut Sponsus oboediens foret Patri, et experimento comprobares omnia esse vera, quae tibi evangelizavit, quamvis sciret se a ‹principe mundi›, deceptore mendace, multa ‹usque ad crucis mortem› passurum, in conflictum secum adiit. Vicit moriendo se pro te ‹cum magno clamore et lacrimis offerendo› Haec vox in caelo audita fuit. Apoc. 12o: «Audivi vocem magnam» etc. «Nunc facta est salus» etc. PARS TERTIA Anima christiana ad mortis Christi contemplationem, ad compassionem cum eo necnon ad mortificationem excitatur ‹Noli› igitur, anima christiana, ‹hodie si audieris vocem eius, obdurare cor tuum!› Pro te enim clamat et ‹exauditur pro sua re¬verentia›. Attente considera: quo modo ad conflic¬tum propter te pervenit, quo modo fidelis¬sime et constantissime pugnavit, quo modo vincendo mortuus est. Attende, quis ille sponsus tuus, quia spe¬ciosissimus, sapientissimus, virtuosissimus, nobilissimus etc; quo modo eius mortis an¬niversarium est agendum. Adverte, quo modo indesinenter est me¬moria mortis in corde tuo rememoranda, quia alium sponsum talem non reperies. Vide, quo modo flent castae mulieres vir¬tuosos sponsos, et quo modo impudice post planctum de facili obliviscuntur etc. Excita te ad compassionem, quando au¬dies Dominum sponsum tuum pati. Quae ancilla, quae si videret dominam suam no¬bilem laborare, non incitaretur ad similiter laborandum? Etc. Considera, si non potuit Christus propter te missus ad Patrem reverti, nisi pateretur, ut Lucae ultimo! Quod merito et tu pati debes, ut ad domum seu regnum, ad quod non es nata, ingrediaris. Quae verecundia est redire dominum de bello confossum vulneribus mortalibus et militem intactum velle conregnare ei! Haec Paulus considerans (Ad Phil. 3o) voluit ‹so¬cietatem passionis› habere cum Christo etc: ‹Si compatimur, conregnabimus›. Lacerare igitur debet «miles Christi» car¬nem suam, et hoc per mortificationem desi¬deriorum carnis etc. Nam si sanus esse velis, qui es infirmus et ‹de hoc mundo›, oportet, ut putridas carnes abscindas etc. Latro enim patitur sibi abscindi manus potius, quam vitam perdat. Patientiam igitur habere debet Christianus in omnibus adver¬sitatibus: quam nutrire debet pane memoriae patientiae Christi, scilicet in tribulationibus, in paupertate, in despectu etc.