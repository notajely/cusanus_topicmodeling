Iheſus in eyner allerdemutichſter menſcheit warer got was, vnd alſo waren ſyne wort vnd lere. Vnd dar vmb ſo iſt der «Pater Noſter» in eyner eynfaldicheit der wort begrifende die hochſte lere vnd wijſheit. Want glich als die gotheit in der menſcheit Criſti verborgen lach, alſo iſt alle begrifliche wijſheit verborgen in den eynfeldigen worten der lere Criſti, die nymans gancz gegrunden mach off dijſſem ertrich, off das eyn iclich menſch habe eyn vnuergenclich ſpijſe off diſer ſichtlichen werlt in der verborgen wijſheit gotes vnder den worten vnd ſynlichen zeichen, als der criſten menſch wartende iſt eyn ewige ſpijß des oberſten verſtentelichen lebens, offenbair aen alle zeichen ader mittel der kranck¬her ſynlicheit. Dar vmb iſt is, das eyn mentſch mach – na der gnaden Gotz – eyn clarer vnd hoher verſtentenis haben in den worten des «Pater Noſters» dan der ander, als eyner clarer augen hait dan der ander, die ſonne an zu ſehen. Vnd wie wol eyn yclicher in ſyner eynfalt eyn ſunderlinge genuglich ſuſſicheit in dem ſelben gebet haben mach, ſo iſt is doch, das Got eyme eyne fortel vber den andern geben hait, eym iclichen zu nutz. Vnd dar vmb lernet eyner den andern, vnd ſyn begeren zu lernen von eyn ander. Vnd iſt dijß myne verſtenteniſſe des «Pater Noſters» zu dijſer tzijt, vnd getruwe, das ſolche verſtenteniſſ ſulle in mir gemeret vnd vercleret werden von dage zu dage, als ich auch in vch von Gode das begeren byn zu wiſſen, das eyn bede geit nah der begirde vnd der begerlich wille geit nach dem hoffen. Want wes der menſch nicht hoffet, das begeret er nicht. Aber der hoffen volget dem glauben vnd verſtenteniſſe. Nymans hoffet, das er nicht glaubt ader weiß. Vnd dar vmb ſo muſſ das oberſte gebet haben die oberſte begir, hoffen vnd glauben. Vnd das iſt, das du vor dich ſetzen ſalt, in dem «Pater Noſter» zu ſuchen. ‖Wann nun vnſer verſtänntnuſs iſt genaigt dij warhait ze wiſſen, vnd dar vmb findeſt du, was du glauben ſolt, in der warhait: yn got vnd den creaturen; vnd wann du den gelauben der war¬hait funden haſt, durch den du erleücht wirdeſt, warczuͤ menſchlich weſen kömen mag yn ſeiner volkömenhait, ſo hoffeſt du auch dar zü zekoͤ¬men; vnd wann du findeſt, das ſolich volkömen¬hait guͤt iſt, ſo wegereſt du derſelben vnd piteſt, nach dem du dij selben verſteeſt, vnd hoffeſt, das du dar zuͤ kömen mügſt vnd‖ alſo iſt, das vnſer verſtentenis – zu der wairheit geneiget – ffynt eyn erluchtung in dem «Pater Noſter», zu wiſſen in eym ſteden glauben, was die wairheit ſij. Zu dem eerſten von dem anbegynne vnd oer¬ſprunge aller dinge, von dem wſſflus aller dinge von gode, von dem mittel des wyderflos aller dinge vnd von dem ende. Der orſprunck, das iſt die gotliche nature, iſt in den worten «Vater vnſer, der du biſt in den hymelen, geheilicht wert dyn name! Zu kome vns dyn rich!», der wßflos in den worten «Dyn wille gewerde als in dem hymmel vnd in der erden», das kreftich mittel in den worten «Vnſer deglichs broet gib vns hude vnd vergib vns vnſer ſchult, als wir doen vnſern ſchuldigern. Nit verleit vns in bekorung!», das ende in den worten «Sonder erloes vns von vbel. Amen». Der orſprung iſt vns vffgedaen in eyme glauben in den worten «Vater vnſer», in dem hoffen des verſtentenis in den worten «Geheilicht werde dyn name», in der begir des guden in den worten «Zukome vnſſ dyn rich». Der wßfluſſ der creaturen wirt vns offenbert in ſyner ordenung in den worten «Dyn wil gewerde als in dem hymmel vnd in der erden». Das mittel vnſer wandelong wil haben eyn kreftige ſpiſe vnd eyn lichtigung des hyndernis, eyn wege wijſe vnd eyn beſchirmung. Aen die iiij puncten kan nymans wol gewandelen. Der erſt punckt is in den worten «Vnſer teglichs broet gib vns hude», der ander in den worten «Vergib vns vnſer ſchult», der dritt in den worten «Als wir tun vnſern ſchuldigern», der virte in den worten «Nijt verleit vns in bekorung». Das ende aller wandelongen iſt zu dem guden, begrifen in den worten «Sunder erloſe vns von vbel. Amen». Die nature, die gnade vnd die glorie vnd alles, das der menſch begert zu wiſſen, wie vns das moglich iſt off dijſem ertrich in der ordenung, als die meiſter von den hochſten ſynnen das be¬grifen mogen, iſt alles zu finden in dijſem hey¬lichſten gebede, dae yn nichtz vberentzich, nichs gebreſten iſt, nichs zu ſwer, nichs zu licht, nichs zu lang, nichs zu koertz, nicht aen ſach vnd recht ordenung iſt, dae das eerſte das eerſte muſſ ſyn, das leſte das leſte. Want der artikel «Vater vnſer, du biſt in den hymelen» mach keynen vor yme liden. Vnd der artikel «Geheilicht werde dyn name» geet wß dem eer¬ſten, vnd der dritt wß den zwen, die vor geent. Der artikel «Dyn wille gewerde» geet wß den, die voer yme geent. Vnd alſo bis an das ende, eyn yclicher in ſyner ordenung. Das allerheiligſte gebet legen ich in den kurtzten nu alſo wß. «Vater vnſer» Eyn «vater» iſt eyn naturlicher erſter vnd ober¬ſter vrſprung vnd iſt allein eyn anbegin aller vnſer. Das bewiſet das wort «vnſer». Want eyns iſt nicht vnſer, ſonder vnſer iſt vijl. Aber vijl haben eynen orſprunck, als vns die zale das wiſet. Zehen ader xx iſt meer dan eyns vnd iſt vijl. Aber das zehen zehen ſynt ader xx xx ſint, das haben ſij von eyme. Zehen iſt nijt anders dan eyns zehen maele. Vnd dar vmb: were eyns nicht, zehen machten nijt geſyn. Vnd alſo ſynt zehen von eyme vnd haben von yn ſelbs nichtz, ſonder was ſij ſyn, das iſt von eyme, vnd iſt yn yn nicht dan eyns. Dar vmb ſo ſint wir alle, wie vijl vnſer ſie, von eyme. Vnd ſyn wir nichtz von vns. Vnd was wir ſyn, das ſyn wir in dem vater, aen welchen wir nicht syn mogen. Vnd alſo haben wir, wie alle creaturen von eyme vater vnd yn eyme ſyn, vß den worten «Vater vnſer». Dar nah folget «Du biſt» Dae mercken wir: ſint der vater iſt, ſo iſt er das weſen aller dinge. Want alle dynck von yme vnd yn yme ſyn. Vnd alſo is Got alles, das da iſt, in eym iclichen, das da iſt. Vnd folget «In den hymelen» Durch die hymel verſtaen ich die oberſte creaturen. Vnd alſo lerent mich die eynfeldige wort: wie Got der vater iſt in allen dingen. Want er is «in den hymelen». Die oberſten crea¬turen das ſint die verſtenteliche naturen. Die haben in irer macht die vnderſten, als die be¬wegliche lebendige nature der baume hait in ir die vnderſte elementen. Vnd das ſinliche leben der diere begrifft in yme das bewegelich leben. Vnd dar vmb wechſt vnd nympt zu das dijr als der baum. Die vernunftige nature begrijfft die ſynlich als in dem menſchen. Vnd die verſtendige hymmelſche natur begrifft in ir die redeliche als in den engelen. Vnd dar vmb iſt eyn Got der vater, in dem alle ding ſint, in den hymelen. So iſt er in allen vnd iſt eyn Got vater in vijl hemelen. Vnd ſint vijl hymelicher naturen, in welchen eyn eniger Got vater vnuerdeilt vnd vnuermenget iſt. Dae wſſ du merckes, wie dijſſ ertrich der ſynlicheit iſt ver von dem erkenteniſſ Gottes. Want er in den hymelen der oberſten verſtentenis iſt. Vnd da wirt er funden mit den augen der verſtentelichen naturen, die wir auch in vnſer ſelen haben. Want er eyn oberſte geiſtliche natur iſt, die vnſer ſynliche vnd corperliche augen nijt ſchauwen moegen. Vnd alſo merck, das Got der vater iſt das weſen aller ding! Vnd is in yclichem, alſo das in allen, vnd in keym be¬ſonder. Aber begrifflich vnd mercklich, ſo iſt er in den hymelen der verſtentelichen naturen. «Geheilichet werde dyn name» Eyn name iſt eyn kentinis. Bij den namen haben wir vnderſcheidlich bekentenijs. Vnd ſo der name bas bedudet das da genant wirt, ſo er rechter vnd warer iſt. Vnd dar vmb: eyn warhaftig name iſt eyn rechte gelichnijs des genampten, vnd is als eyn begrifflich wort, das da fluſit auſſ der macht des verſtentenijs vnd is eyn glichnijs des verſtentenijs. Alſo is der name Gottes des vaters eyn oberſte wort glich der verſtentelicher naturen des vaters. Vnd want der name allergelichſte is dem vater vnd der oberſte name is, der nicht warer, rechter ader glicher ſyn mach, ſo mach der name nijt mynner ſyn dan der vater. Anders, were er mynner, ſo mocht er mere ſyn dan er were. Vnd alſo weer er nijt der oberſte warheftichſter name. Synt aber: das er glich dem vater iſt, ſo is er glich Got als der vater. Aber Got der vater ys eyn eynige orſprung aller dinge, als oben geſcreben ſtait. Dar vmb muß der name, der dem vater glich is, derſelbe eynige Got ſyn, der der vater ys, wye wol der name der vater nicht in is, ſonder des vaters name, den wir vmb des willen, das er is von dem vater, als ſyne oberſte gelichnis nennen mogen den ſon, – in eyme gelichnijſſe der ſynlicher geburt, dae der ſon von dem vater ys. Aber als keyn ſon off diſſem ertriche ſyme vater als glich is – er mochte yme wol glicher ſyn –, ſo iſt, das keyn ding mach dem andern nummer als glich ſyn, es mocht wol glicher ſyn. Want das alleroberſt vnd wairhaftichſte gelichnis is allein des vaters ſon ader name. Dar vmb iſt alle gelichnis off diſſem ertrich gemenget mit vngelich. Vnd iſt Gottes des vaters name off diſem ertrich nijt zu finden in enigen glichen aen groſer vngelich. Want nu Got nijt erkant mach werden anders dan in ſyme namen, ſo iſt, das wir hoffen, das wir dar zu komen mogen, das wir yn vber vnſer verſtentenijs bekennen, in dem das Got der vater vns in ſyme namen erluchtet, das wir in heiligen. Want wan wir heiligen ſynen namen, das kumpt viſſ dem licht, vns gegeben von dem vater, dae ynne wir geſehen ſynen «namen bofen alle namen». Wanne wir der namen aldae ge¬ſehen, dan heiligen wir yn bofen alles, das da heilich, war vnd recht iſt. Want wir geſehen, wie der name der wair name is vnd der gerecht name, das oberſte gelichnis vnd der ‹ſpiegel der wijſheit›, da in Got der vater allein geſehen vnd erkant mach werden, vnd das alles, «das genant is in hymelrich vnd ertrich», hait keynen waren namen, aen gebreſten vnd vngelich anders dan in dem namen. Vnd das dar vmb keyn dinck erkant mach werden in der wairheit anders dan in dem namen. Alſo leret vns Criſtus bitten, das der name geheilichet werde durch vns, da ynne begriffen is die unergrunte lere zu komen in das erkente¬nis Gottes, dar zu wir nicht komen mogen von vns, ſunder von gnaden Gottes, die vns heiliget, off das wir heiligen mogen den namen des erkentenis Gottes vber alle erkenteniſſe. Als dan, wanne vnſer verſtenteniſſe allein Gottes namen heiliget, vnd in keym andern ding luſt noch ruge findet ader ſuchet, ſo hait der menſch, das er bidet von Gode, in den worten «Geheili¬get werde dyn name». «Zu kome vns dyn rich» Eyn rich is eyn vereynigung, eyn kuninckrich eyn vereynigung in eym kuning, eyn Gottes rich eyne vereynigung in Got. Das gotlich rich is die gotliche vnd die oberſte vereynigung, die nicht merer mach geſyn. Die vereynigung des vaters vnd des ſones, der dem vater aller¬gelichts is, iſt die oberſte vereynigung. Auſſ eyme vnd ſyme gelichen kumpt vereynigung, als auſſ vngelich deilung. Vnd dar vmb ſo kumpt auſſ eyme vnd ſyme allergelichſten die oberſte einigung. Die oberſte einigung, die nijt merer mach ſyn, muß Got ſyn. Want alles, das da is, das es ſyn mach, das is Got. Vnd was Got nijt is, das mach durch Got anders ſyn, dan is iſt. Aber Got allein is alles, das da ſyn mach. Alſo is die oberſte vereinigung Got, den wir nennen den heiligen geiſt, der dae «kumpt» von eyme vnd ſyme gelichen, das is «von dem vater vnd dem ſone». Alſo mercks du, das des vaters rijch is die oberſte vereinigung, der heilige geiſt. Vnd dar vmb: wanne der menſch erhebt wirt in das bekentinis Gottes, in ſyme namen, vnd alſo geſehen hait, das Got allein das allerbeger¬lichſt is vnd oberſte gut, ſo fint er, das Got das rijch is aller wonne, die liebde is aller lieblicheit, vnd das allein in dem rijch is der heilige ewige fride vnd vereynicheit, vnd das buſen dem rijch is alle liebde vergenclich, gemenget mit leide, vnd aller frijd vnſtetlich, gemenget mit vnfride, vnd alle fruntſchaff vnd vereynigung gebrechlich. Dar vmb ſo ſullen wir mit groſer begiir bitten, das das rijch zu vns kome, da in vns nijt ge¬breſten mag, ſunder <wir> eweclich ſelich ſyn. Wir bitten, das «das rijch zu kome». Da in verſteen wir, das wir glauben ſullen, wie wol wir creaturen ſyn vnd off diſem ertrich leben in vijl gebreſten, vnd creaturen bliben muͤſen, das vns doch das fridſam vndotlich rijch zu komen moege. Vnd alſo werden wir geleret von Criſto, das wir begriflich ſyn, zu ſyn «Gottes kynder», vnd das vns Gottes rijch zu komen moege zu eyner ewygen erbſchaff, vnd das wir an vns haben eyn ondoetlicheit, zu welcher Gotes rich komen mach. Wir werden auch geleret, das vnſer oberſte hoffen ſyn ſal zu beſytzen das rijch der ewigen freuden. Vnd in dem, das wir bitten vmb das rijch, werden wir geleret, das vns Got das rijch von gnaeden geben mach vnd das wir keyn recht das zu fordern haben. Want wir ſynt als von vns «kinder des zorns» vnd der zweidracht vnd der ſunden, das is der deilung. Want «ſunde» kompt von «ſundern», das is deilen. Dar vmb ſo ſyn wir nit als von vns ſelbes geboren zu dem rijch des fridens vnd vereynigung, ſonder allein von gnaden. In dem aber, das Criſtus vns leret, Got dar vmb zu bitten, verſtaen wir, das Got dar vmb gebeten wil ſyn vnd das ſyne gnaede vns des dan nit weygeren wille. In dem aber, das du geleret bis zu ſprechen: «Zu kome vns dyn rijch», dar ynne mercks du, das Gotes rijch is zukumpftich nach dijſer ver¬genclicher zijt, vnd das dis rijch der werlt, das nu iſt, in dem wir nu ſyn, is vnbegrifflich des richs Gottes, vnd das du gedolt haben ſalt in dijſer werlt vnd warten mit groſer begir Gottes rich na dijſer werlt; vnd ſchicke dich in dyme rich, da du nu ynne bis, dich alſo Goede zu lieben vnd zu vereynigen, das dir Gottes rich zu komen moge. In dem aber wir bitten, das ſyn rich vns zu kome, da in mercks du, das du zu Gottes rijch nit anders enkummes, dan das das rich Gottes zu dir kome, als vnſer corper kumpt nit anders zu dem leben, dan wanne das leben der ſelen zu yme kumpt. Alſo hais du das eerſte deil des heiligen «Pater Noſters» in dem kurtſten vnd verſteis wol auſſ dem, das ich alſo geſagt habe, das die lere Criſti vnzuhergrunden iſt. Nu merck noch auſſ den dryn artikelen, die ich dir alſo vßgelacht habe, wie du von deſer werlt dich zu Goede keren ſalt. Du fyndes zu dem eerſten off diſem ertriche vijl dinges: ſternen, dyere, baume etc. Dar nah ſies du, das die vijl vngelich ſyn – Eyn ſterne ys eym diere vngelich vnd eyn dier eym baume –, vnd das keyn dinck dem anderen gelich is. Dar nah ſies du, das alle dinck geſundert und gedeilt ſyn: ‹die ſternen dae oben, die erde hie vnden›, die viſch in dem waſſer, die voegel in der locht. Vnd ys ye eyns gedeilt von den anderen. Die dru dyng merckt eyn iglich menſch wol off diſem ertrich: vijl, vngelich vnd geſundert. Vnd auſſ vijl kumpt vngelich, vnd auſſ in beiden kumpt geſondert. Wilt du nu zu Goede komen, merk den orſprunck von vijl: das is eyns. Want nu vijl in eyme vereyniget ſyn als in yrem or¬ſprung, ſo kere dich von vijle zu eyme. So mags du ſprechen: «Vater vnſer, du bis in den hie¬melen». Dar nah merck, woer vngelich glich is, das is in Gottes ſone. Dar vmb kere dich von vngelichem vnd vnrechtem zu dem gelichen vnd rechten. So keres du dich zu Gottes ſone vnd machs wol bitten «Geheiliget werde dyn name.» Dar nah merck, woe alle deilung vnd ſunde¬rung vereiniget is: das is in dem waeren friden, das is in dem heiligen geiſt. Dar vmb kere dich von aller ſunderung der ſunden, die dae deilen is tzuſchen dir vnd Got vnd dyme neeſten – das ſij in zorn ader has – zu der vereynigung der liebden vnd des frides! ſo mags du wol bitten: «Zukome vns dyn rijch!» Vnd ſynt die wege dir noet vnd ſint auch genuch, folges du der lere. «Dyn wil gewerde als in dem hymel vnd in der erden» In dijſen worten werden wir geleret, das alle dinck von Goede vßfliſent, nae dem willen Gottes, vnd das alle dinck haben irs weſens keyn ander ſach dan Gottes wille, das der hymel hymel iſt vnd die erd erd is, vnd eyn menſch eyn menſch is. Das is anders nergen vmb, dan das Got das alſo wil. Dar vmb in dem wort «gewerd» mit dem willen flijßen alle dinck von den vater in ire weſen. Das is nijt anders, dan das alle dinck ſyn alles, das ſy ſyn, von eyme driualdigen Gode: von den vater in ſyme worte, das is der ſon, mit ſyme willen, das is der heilige geiſt. Dar umb merck, das in den drin worten «Dyn wille gewerde» ſyn alle dinck yn yrem vſfloſſe bezei¬chent: von Gode dem vater in dem wort «dyn», von Goed dem ſoen in dem wort «gewerde», von Goed dem heiligen geiſt in dem wort «wille». Vnd als die dru woert bezeichent die driualdi¬cheit, vnd in den worten die heilige driualdi¬cheit bedudet wirt, alſo hait eyn yclich dinck, das dae is, eyn bild Goedes vnd der heiligen driualt in yme, durch welch bilde das dinck is, want geyn dinck ychtz anders is dan als ver vnd als vijl is Gottes bilde is. Merck, menſch, die cleynen wort «Dyn wil gewerde», die dir geben in der heiligen driualt den wßflos aller dinge zu verſtaen! Want wilt du wiſſen, wie der menſch is menſch worden, du wirs hie geleret, das du bekennes, das geyn ander ſach is, dan das Gottes des vaters wille geworden is, alſo von allen dingen. Dar nah volget «als in dem hymel vnd in der erden» Da wß mercks du die ordenung aller ding. Want alle dinck, die Got geſchaffen hait, ſint hie benant mit der ordenung. Hie ys genant der hymel, die erde vnd da mit eyn «vnd». Da merck eyn oberſte hymelſche natur, die geiſtlich is, eyn vnderſte erdiſche natur, die corperisch is, vnd eyn mittelſte natur, von beiden vereyniget, die hymeliſch vnd irdiſch is als die menſchlich natur, die ober ir hait die hymeliſche, engeliſche natur, vnd vnder ir hait erdiſche natur, das is alle naturen der elementen. Dae wß merckes du, wie alle naturen vnder den menſchen haben geyn gemeynſchaff mit der hymelſchen, geiſtlichen naturen, vnd das dar vmb Got, der in den hymelen is, durch ſij nijt erkant wirt mercklichen. Want ſy ſint wß der erden. Die is ir gemeyn muter. Vnd werden dar wß erhaben die ander element. Vnd wß den elementen werden ſteyn vnd bewegelich vnd ſynliche naturen erhaben. Vnd want die nature is erdiſch von der muter, ſo is ſy der hijmelchen vndertenich. Aber die hymelliſche is geiſtelich vnd Got gelicher vnd dar vmb edeler. Want in der ver¬ſtentelicher naturen finden wir eyn geiſtlich weſen, verſtenteniſſ vnd willen. Das weſen is geneiget zu der ewicheit vnd ondoetlicheit, das verſtenteniſſ is geneiget zu der wairheit, der wille zu dem gueden. Alſo findes du, wie die hiemelſche, geiſtliche natur is eyn ſchyn Gottes vnd der heiligen driueldicheit, eyn ſchyn Gottes des vaters, der ewich is in ſyner ondoetlicheit, eyn ſchyn des ſoens Gottes in dem verſtentenis, in der wairheit, die erſchynet in dem verſtente¬nis, durch welche das verſtentenis hait den glans der wijſheit zu der wairheit, eyn ſchyn des hei¬ligen geiſtz in dem willen, der von dem licht des heiligen geiſtz anders nijt begert, dan das gut is. Alſo begert der wille nijt dan guet. Want guet fluſet von dem heiligen geiſt vnd hait das begeren zu dem gueden von dem vißfloſſ des heiligen geiſt, als auch das verſtentenis zu keim andern dan zu wairheit viß dem vißflos von dem ſone Gottes geneiget is. Nu iſt, das die menſchlich nature, vereiniget von der hymellichen vnd ertrichſen naturen, findet in dem geiſt ſyner ſelen die hymelſche neigung zu der vndotlicheit, zu der wairheit vnd zu dem gueden vberſich, zu Gode. Vnd in der erdiſche ſinlicher naturen befindet eyn neigung vnderſich zu dem vergenclichen, on¬waren, ſchynenden guede, alſo das die geſetz vngelich vnd widereynander ſyn. Dar vmb leret vns Criſtus bitten, das der wille Gotes ‹gewerd in der erden als in dem hemele›, das die ſynliche, fleiſchlich nature ſich kere zu der verſtentlicher vnd blibe der in gehorſamheit vereiniget. Das is dar vmb: wan alſdan ſo is der menſch gancz vberſich in dem hymele ſiner verſtentenis, da Got wonende is, in friden wandelen. Vnd viß dem, das wir ſulchs bitten ſyn, bekennen wir, das wir von vns ſelbs krancker naturen ſyn, vnd mogen aen die gnaede Gottes dem fleiſch vnd der ſynlicheit nit wyderſteen. Vnd vnſer erdiſche nature mach die hymelſche geſetz, durch welch ſij der gotlicher ewicheit deilhaftich wirt, nijt entphaen aen gotliche gnade, die doch Got willentlich geben wil, wanne wir mit innicheit bitten ſyn ‹Dyn wil gewerde als in dem hymel vnd in der erden›, als das vns vnd ander vijl groſer lere in den worten von Criſto Iheſu offenbert ſyn. «Vnſer teglichs broit gib vns hude» Wir haben vor gebeten, das vnſer erdiſche nature in die gehorſam kome der geiſtlichen, hemelſchen naturen. Want nu ſulchs vmb ge¬breſten der naturen nit geſchehen mag, wir haben dan eyn ſpiſe, die vns teglich vnd aen vnderlaes fude, ſo is, das Criſtus vns leret, das wir Got bitten vmb die ſpiſe des lebens, durch welche wir geſpiſet werden, craffit zu haben, vns des doits vnd der gebrechlicheit zu erweren. Want nu in vns vereiniget ſyn zwo naturen, eyn hymelſche vnd eyn yrdiſche, ſo bitten wir vmb das notdorftige broet zu beiden naturen: das is vmb das hymelſche broet, da ynne das hymelſche vndoitlich leben is, ‹bouen alle ſelbſtendicheit› aller creaturen, als der ewangeliſt Matheus ſcribt, vnd vmb das broet aller notorft, die vns als hude in diſſem ſynlichen leben zu komen mag. Nu haben wir verſtanden hie vor, das die verſtentelich, geiſtlich nature wirt mit der wairheit vnd mit dem worte Gottes, das ist mit dem ewigen Gottes ſoen, der die wijſheit is, vndotlich geſpiſet. Dar vmb bitten wir, das das wort eyn ſpiſe werde vnſer menſchlicher naturen. Nu muß eyn ſpiſe vereiniget werden mit dem, das da geſpiſet wirt, anders ſo en iſts keyn ſpiſe. Als dar vmb bitten wir, das die warheit ader wort Gottes, vnſer naturen vereiniget, vns ge¬geben werde. Want «das is das broet», in welchem wir das ondoitlich leben haben mogen. Vnd is vnſer broet vnſer naturen. Dar vmb wir bitten, das Got vns vnſer broet gebe, das is Iheſum Criſtum, in vnſer hertze des lebens gebe als eyn ſpiſe des lebens. Vnd wirt das vnſer broet vns gegeben zu eyner ſpiſen des lebens, wanne wir Iheſum in vnſerm hertzen mit gantzem glauben vor eyn ſpiſe des lebens entphaen. Want als dan ſo vereiniget ſich vnſer leben in vnſer eigener menſchlicher naturen in Criſto, in welchem vnſer nature dem gotlichen leben vndoitlich vereiniget is. Vnd alſo ſyn wir als dan geſpiſet in vnſerm brode, das vns Got alſo gegeben hait. Merck nu, wie deſe wort «Vnſer tegelichs broet» dir zu dem erſten offenbaren, das ſolche vnſer broet is, vnd dar nae, das is vns zu dem leben noit is, vnd das wir eyn hoffen haben ſullen, das wir da mit geſpiſet werden, vnd das das nit dan mit Gotes gnaeden geſchehen mach, vnd das Got mit andacht vnd lyebden dar vmb gebeten wil ſyn vnd dan geben wil. Das alles bewiſent vns die wort des gebetes. Dae merck vß, was dar zu gehoret, das der menſch das leben haben moege. Want es is noit, das er Criſtum habe, der das hymelſche broet is. Aber Criſtus wirt nymans dan durch den glauben, das er ſij ‹das broet des lebens›, vnd durch den hoffen vnd liebde, vnd in eyner gnadricher gaeben Gottes. Merck hie: ſynt Criſtus eyn ſpiſe is des lebens, ſo vollenbringt Criſtus in vns alle gebreſten, als die ſpiſe erfullet die notdorfft. Vnd dar vmb is Criſtus eyn ſpiſe aller ſpiſen, in aller volkomen¬heit, alle gebreſten zu erſtaden. Vnd alſo, was vns gebriſt, es ſij in dem weſen, in der gerech¬tichkeit, wiſheit ader wairheit vnd in dem friden, der liebden ader gutheit, das finden wir alles in dem brode. ‖Dar auf beweyſen wir vnſer begird zü dem prot, vnd vnſer glauben vnd hoffnung vnd liebe werden gemeret; alſo iſt, das got vns dics prot alle tag geben<d> iſt; vnd das iſt das öbriſt hei¬ligiſt ſacrament, das wir mit groſſer lieb vnd an¬dacht als die öbriſt vnd hoͤchst gotes gab in diſem gepet begeren vnd enphahen ſuͤllen‖. Nu verſteis du wol, das der menſch zu dem ewigen ondoitlichen beſes ader begriff des oberſten gutes anders dan in Criſto Iheſu, da in alle vnſer gebreſten erfullet ſyn, nit komen mach, ſonder das wir alle in yme volkomen werden vnd in yme erſteen von dem dode vnd vereiniget werden dem leben. Want er is «das lebendich broet», das ‹vber aller ſubſtancie› ader ſelbſtendicheit aller creaturen is. Vnd ſint in yme alle creaturen in irer oberſten volkomenheit. Vnd er is der vorgang vnd das heubt aller ſcheffunge Gottes, vnd ſint alle die werck Gottes ruwende in ym. Vnd is das anbegin des vßfloßis aller creaturen vnd das mittel des widerfloßis vnd das ende aller volkomenheit. Want die menſchlich nature in ir vereiniget alle naturen, die hymelſche vnd irdiſche, vnd die is in Criſto Gottes ſoen vereiniget, ſo is Criſtus das ende aller volkomenheit. Want er is «allein der hogſte» vber alle hymelſche vnd irdiſche naturen. Da vß mercks du, das er nit en is eyn ſpiſe, die ſich keret in vnſer nature als eyn liplich ſpiſe, want er allein der oberſte is, ſonder er is eyn ſpiſe des lebens, die in ſich vereiniget vns vnd in ſyme leben vns lebendich macht, als dyn ſele is eyn ſpiſe eyns naturlichen lebens dyme libe vnd allen dinen glidern. Nit das die ſele ſich kere in den lijp vnd die liplich natur an ſich neme, ſunder das die ſele vereinige in ir dinen lijp vnd alle dine glider. In der vereinigung ſo lebet der lip in dem leben der ſelen. Da merck, das alle creaturen, die da zu dem ewigen leben komen, ſin als glider eyns lichnams Criſti, in welchen is das leben Criſti, alſo das in yn nit anders lebet dan Criſtus. Vnd is dat nit anders, dan das die vernunſtigen creaturen vereiniget ſyn in eynem lijp, der in dem leben Criſti ver¬einiget is. Nu ſich eigentlich: wil du, das Criſtus in dir lebe, ſo muß du in yme vereiniget ſyn. Als wulde dyn finger, das dyn ſele in yme lebet, ſo muß dyn finger vereiniget ſyn dem libe vnd durch den lijp der ſelen. Want ſcheides du den finger von der ſelen, durch das du den finger von dem libe ſnides, ſo ſcheides du yn von dem leben. Vnd alſo ſijſ tu, das du vereiniget muß ſyn Criſto, ſalt du leben. Aber die vereinigung mit Criſto mach nit ſyn, du ſiſt dan ynne in dem libe Criſti, das is die heilige verſamenung der criſtenlicher kirchen, vereiniget. Vnd dar vmb bittes du «Vnſer teglichs broet gib vns hude». In dem du ſprichs «vnſe», ſo be¬kennes du, das du der verſamenung vereinicht bis. In dem du ſprichs «broet», bekennes du eyn lebendige ſpiſe vijler vereiniget in Yme. In dem du ſprichs «gib vns hude», bekennes du, das die ſpiſe wirt nit gegeben eyme, der geſondert is, ſonder vijlen vereiniget. Dar vmb merck vß der lere Criſti, das dir der glaube vnd ſacrament vnd alle tugent nit helfen mogen, das du zu dem leben komes, du ſijs tan eyn glit des lichnams der glaubigen Criſti in eyner vereini¬gung. Du ſalt auch mercken, wie du geleret wirs, alle tage ‹aen vnderlaß zu beden›. Want glich als dyner ſelen infloß den glederen dyns libes alwege noit is, ſullen dyne gliter leben, alſo is dyner ſelen alwege noit dijs hymelſche broet. Vnd das mercks du wol vß dem wort «degelich» vnd dem wort «hude». Want is das broet degelich noit. Vnd bitten wir, das vns das broit, des wir degelich noit haben, hude gegeben werde, ſo bekennen wir auch, ſynt is vns zu allen dagen noit is, das wir in allen dagen dar vmb bitten ſullen. Want wir in der zijt dis ſinlichen lebens als wegfertige wendeler zu dem hymelſchen leben bedorfen ſyn der ſpiſen, aen welche wir nicht zitlich leben, als ſulche wendeler en moegen, ſo leret vns Criſtus, das wir vmb das broet bitten sullen. Nu merck, das Criſtus is vnſer broet, als wir zu yme wandelen ſyn, vnd wirt vns gegeben in ſyme weſen, in ſyner wijſheit vnd in ſyner gutheit, nae dem vns den moglich is in diſer wandelber zijt zu entphaen. Want nu dijſe vnſe fleiſchliche augen in deſer ſinlicher werlt Criſtum, der ontdoitlich vnd nae der offerſten¬tenis mit doetlichen augen vnſichtlich is, vmb der allerbehentlicher vnd vnbegrifflicher geiſt¬licher clarheit willen, <nit erkennen moegen>, vmb welcher naturen willen Criſtus eyn geiſtliche ſpiſe is vnſer ſelen, ſo iſt, das Criſtus vns vnder dem geſtelteniſſe des broetz in deſer wandelung vns gegeben wirt, da wir yne nit geſehen mogen mit den ſinlichen augen, ſunder mit den augen des glaubens. Vnd alſo is Criſtus warheftich vnder dem geſteltenis des broetz in dem ſacra¬ment. Vnd is alles, das da durch die ſynne an¬ſyhen, taſten, ſmacken ader richen, begrifen, nit der waer lichnam Criſti, ſunder die war zeichen ader ſacrament des lichnams, der da iſt vnd mit dem glauben des verſtentenis allein geſehen wirt. Das is die oberſte gaebe Gottes, zu vnſer ſpijſen vns wendeleren gegeben, bis wir vß diſer werlt der ſinlicheit zu den hymelen des verſtentenis komen, da wir Criſtum nit ver¬decket vnder den ſacramenten vnd nijt mit dem glauben, ſonder in der warheit, «als er is, ſchau¬wen werden». Vmb das broet bitten wir vnd ſullen is ent¬phaen mit gantzem glauben, allergroeſtem hoffen vnd der meiſten libden. In dem glauben ſullen wir Criſtum vnder den ſacramenten warheftich entphaen, das er gantz vnd warheftich ſij vnder allem geſteltenis des broetz in allen ſacramenten, als vnſe ſele vnſichtlich is, warheftich vnd gantz in allen vnſern glidern vnd in eym iclichen, vnd eyn angeſicht in vijl augen, die das geſehent, vnd eyn wort in vijl oren, die das horent, vnd eyn konſt in vijl meiſtern, die ſij kunnen, vnd eyne warheit in vijl verſtenteniſſe, die ſij mercken. Vnd als vnſe ſele nicht enwegſt, wanne wir clein ſyn vnd groes werden, ſunder der corper allein, das auch alſo Criſtus nit groſer is vnder dem geſtelteniſſe des groſen ader des cleynen brodes, ader vnder vijl ader wenich ſacramente. Wir ſullen auch hoffen, das wir von dem glauben komen werden zu der wairheit, vnd ſullen alſo Criſtum entphahen mit groſſer liebden, das wir yme vereiniget werden durch die liebde als vnßin gude vnd heil. In ſyner wijſheit wirt vns Criſtus gegeben in ſyner leer. Want in der lere des meiſters ligt die kunſt der meiſterien, dar vmb ſo vinden wir Criſtum in ſiner lere. Vnd das bewiſet vns deſe lere des heiligen «Pater Noſters», da Criſtus inne is. Want die lere Criſti is vol aller wijſheit, vol aller tugent vnd nijt zu verbeſſern, als der meiſter. Nu merck in dijſen worten «Vnſer deglichs broet giff vns hude»: nae dem wir wendeler ſyn, leret vns Iheſus, das wir vnbeſorget ſullen ſyn, want Got vns vnſer notorfft zu dijſem leben geben wil, von dage zu dage, bijſſ mir von hynne komen. Dar vmb ſullen wir keinen vlijs haben, in gyricheit vijle bij eynander zu zihen, als weren wir nit wendeler, ſunder inwoner diſſes ertriches, ader das Got nijt wiſſe, was wir noit haben, vnd das in der zijt nit geben moege. Wir werden auch geleret, das wir von Goede niet heiſchen ſullen dan das deglich notdorftige broet. Want er wirt vns anders nit erhoren. Vnd kumpt vns vber notdorfft zu, das die von Goede vns nijt kompt als vmb vnſern willen, ſonder vmb der notdorfft willen, den armen vnd den gebreſtigen durch dich zu beſtellen. Öff das du wiſſes, als du Got bittes vmb ‹vnſer deglichs broet›, das dan ſulch broet, das Got gifft, nit dyn allein, ſunder «vnſer» is, der die des nae dir be¬dorffen ſyn. Vnd abe du das vberentzich broet, das dir vber dyn nottorfft herouert, nijt gemeyn machs den dorftigen, ſo iſt is eyn zeichen, das du ſolche brote mit vnrecht vnd giricheit verſamet hais vnd vnrecht beſitz vnd Gottes vnwirdich bijs, der dir vnd eym iclichen not¬dorfft beſtalt hait zu geben; da in du wider ſinen willen als eyn ‹vntruwer diener› den armen Gotz kindern ire teil vorheldes. In der vnd anderen leren Criſti in dijſen heiligen «Pater Noster» vnd den heiligen ewan¬gelien gifft vns Got Criſtum, der «der wech, die wairheit vnd das leben» is. Got gifft vns auch eyn ſpijſe vnſer wandelung in dem leben Criſti, da in wir in vnſer wandelung geſpiſet werden. Want was vns notdorfft is zu wandelen, das finden wir da. Is vnſer wandelung gebreſthaftich in hoffart, ſo finden wir in der diemüticher wandelung Criſti eyn ſpiſe. Willen wir die heiſchen vnd zu vns nemen, ſo is die noit ge¬bueſt vnd der gebreſt der hoffart abe. Wanne wir vnſer leben ſpiegelen in dem leben Criſti, ſo ſehen wir, was vns gebriſt vnd was wir dun ſullen. Willen wir wandelen zu Criſto in das ewige leben, ſo ſullen wir vns flijſen off dijſem ertrich, zu wandelen als Criſtus gewandelt hait. Vnd ſullen wir vmb vnſers heil willen den wech nijt verſmahen, den Criſtus, Got vnd menſch, «vmb vnſers heils willen» nae der men¬ſcheit, in welcher er vns gelich is, gewandelt hait. Vnd abe du als gantz den wech nit ge¬halden kans, ſo is doch noit, das du dem wege in ſolchem flijß folges, das du zu dem ende, dae Criſtus is, gerachen moges. Leeſt du aber den wech vnd keres yme den ruck, ſo bis du vß dem wege des lebens in dem wege des doitz vnd kummes nijt zo Criſto. Dae merck, wie du in dyner wandelung vß den wercken der wan¬delung Criſti geſpiſet wirdes! Vnd abe du vmb die ſpiſe nijt bittes noch entphanges, ſo wirt dir gebreſten «das lebendich broet». Vnd das is, das du vß den vorgeſcrebenen worten mercken magſt. «Vnd vergijff vns vnſer ſchult» Criſtus leret vns, das wir Got bitten ſullen vmb vergebung vnſer ſchult. Da in mercken wir, das wir alle von vnſer naturen wegen mit ſchulden beleſtiget ſyn. Synt das yderman nae der lere Criſti alſo bitten ſal, ſo bekennet auch eyn yderman ſchuldich zu ſyn. Vnd is die ſcholt «vnſer»; want ſi is vnſer naturen. Dar vmb is ſij gemeyne eym yclichen, vnd is Got kein ſach ader vrſach vnſer ſcholt. Want ſij is vnſer. Vnd dar vmb bitten wir vergebung. Da vß merck, das Got allein die ſchult, die wir gegen yn ver¬brochen haben, verziet, wanne wir yn innec¬lichen bitten ſyn. Da lerne, das du glauben ſalt, das Got den ſunder rechtfertigen mag vnd ſyne ſchult vergeben. Vnd wirt keyn ſchult, groes noch kleyn, vßgenomen. Da merck, das Gottes macht is ſyne barmhertzikeit, vnd durch ſyne gnaderich barmherczikeit macht er vß dem vngerechten den gerechten, als er durch ſyne almechtikeit machet vß nichtz etzwas: vß dem dode den lebendigen, vß einer naturen die ander, vß waſſer wyn, nae ſyme willen. Want ſyn wille is ſyne macht, vnd was er wil, das mag er dun vnd muß geſchehen. Merck auch, das kein menſch verzwiuelen ſal an der barmhertzi¬keit Gottes, ſonder eyn hoffen haben in eyner ganſer ſtedicheit, das Got yme vergebe. Want Criſtus leret dich bitten vergebniſſ der ſchult. Mücht dir aber nit vergeben werden, ſo hett Criſtus dich nit geleret, das du hoffen ſuldes ver¬gebung vnd dar vmb bitten. Du ſalt auch mercken, wie dijß gebet anhebet mit eyn «vnde». Want is ſpricht: «Vnd vergib vns». Das «vnde» ſtricket dijß gebet zu dem neſten: «Vnſer deglich broet gib vns hude ‹vnd› vergiff vns vnſer ſcholt». Want vergebung der ſcholt mach vns nit werden aen das broet, ſunder mit der vereinigung in dem hemelſchen broede durch den glauben mogen wir bitten vergebung der ſcholt. Want wir haben als von vns eyn ver¬ſchulte vnd verſundichte nature, die allein in Criſto gereiniget is. Vnd alſo mach die gnaede der reinigung von den ſunden an vnſer natuir nit komen dan durch Criſtum, der auch alle vnſer gebreſten erfullet vnd bezalet, ſyn wir in ſyme libe yme vereiniget, alſo das vns die «quitancie» vnſer erloſung als dan werden mach. Wanne vns Criſtus mit ſyme verdienſtenis ver¬einiget is, in wem wir alle in vnſer naturen genuch gedaen haben, als dan wir billich von Goede erhoret werden vnd anders nijt, vmb vnſer naturen vnbegrifflicheit. Merck auch, das du bittes «Vergiff vns vnſer ſcholt». Want wer da geſcheiden is von den anderen vnd meynt, vor ſich zu bitten vnd nijt vor die anderen, der mach nicht ſprechen «vergib vns». Vnd dar vmb erwirbt er nicht. Want wir leren hie, das vergebung der ſunden is in der eindrechticheit der heiligen verſame¬nung der criſtenlichen kirchen, buſen welcher kirchen mach der glaube Criſti nymans helfen, das er von ſynen ſchulden erloeſet moege werden. «Als wir doen vnſern ſchuldigern» In dijſem heiligen «Pater Noſter», da ynne alles, das vns noit is, zu einer lere begriffen is, finden wir nit anders, das wir doen ſullen, dan in dijſem artikel. Da ſteit «Als wir doen vnſern ſchuldigern». Dar vmb ſo ſynt hij alle geſetz Criſti, die wir doen ſullen, begriffen: das is «vergeben». Criſtus leret vns, das Got vns nicht vergifft anders, dan wie «wir vergeben». Da merck, das Criſti geſetz is, das ‹du dues andern, als du willes dir gedaen haben›. Das wiſent die wort «Vergiff vns vnſer ſcholt, als wir vergeben vnſern ſchuldigern». Bittes du aber Got, das er dijr vergebe, vnd vergibs du nijt, du verſags dir ſelber. Dyn «ſchuldiger» is Gotes creature, als du bis. Vnd Got wil den von dir geledicht haben, als wol als dich dunckt, dichs gut ſyn, das Got an dir due ſolchs, das du nit wilt dun an dyme ſchuldiger. Wie bis du dan wirdich, von Gode das guet der vergebung zu entphahen, bis du nit guet die zu doen? Merck, was vernunftiges vnd clares geſetz das is, das yderman billigen muß vnd verſteet! Wer Got biddet, das er yme vergebe, vnd ver¬gifft nicht vnd glaubt, das ſyn gebet erhort werde, der glaubt, das Got nijt Got ſij, vnd vnrecht recht vnd boeſe gut ſij. Wer aber glaubt, als Criſtus vns leret, das Got vergebe, als wir vergeben, der hat eynen rechten glauben zu Gode, das er der gerechte, beſte Got ſij. Vnd mach der menſch vß ſinen wercken der vergebung ſyn hoffen, das yme von Goede ver¬geben werde, meſſen vnd mit liebde dar vmb bitten. Da vß merck, menſch, das dir hie eyn einiger wech wirt off gedaen, dar durch du wiſſen machs, abe du von Gode erhort werdes vnd Gottes kint ſies. Der is, das du an dym werck geſies vnd mercks, abe du dues andern, als du wuldes dir gedaen haben, das is, abe du vergebes dynen ſchuldigern clerlich vnd nit drages zu yne anders dan liebde. So iſt aen zwiuel, das du eynen gantzen getruwen machs haben, das du von Gode verzichnis aller diner ſunden erworben habes vnd eyn kint des ewigen lebens ſies. Want dir gebriſt, keyn geſetz zu er¬fullen, want in der liebden dyns neeſten, die in der vergebung der ſchulde in den wercken be¬wijſt wirt, is die volkomenheit aller gesetz. «Nicht leide vns in bekorunge» Hie werden wir geleret, abe wir wol das geſetz eyns erfollet hetten vnd vergebung vnſer ſunde erworben, ſo ſyn wir doch nit ſicher, das wir beſteen vnd nicht en fallen in die ſchult durch das inleiden der bekorung. Das is, das die bekorung dan anhebet, wanne wir der ſunden ledich ſyn; vnd ſullen glauben, das wir gehuit mogen werden von Gode, das wir be¬ſteen vnd nit enfallen, vnd hoffen, das wir dar zu komen ſullen vnd das mit innicheit von Gode bitten, alſo: «Nicht leide vns in bekorung», als wolden wir ſprechen: “Here, kein bedruchnijs vnder eyner geſtalt des gueden in ſiner bekorung macht hait, mich zu verleiden, du dues dan das, das is: du verhenges dan das, in dem das alle dynck durch dyn laeſſen ader willen geſchehen. So bitten ich dich: nit zug abe die hant dyns ſchirms vor boeſe bekorung, ſo mach ich nit fallen. Anders durch das abezihen dyns ſchirms leides du mich in die bekorung, als die ſonne, durch das ſij vndergait, gifft vns die nacht, dae wir nit geſehen”. Merck auch, wie wir in die ſunde wider fallen, want wir werden geleit von eyner bekorung eyns ſchynende gutes, das vns vorbracht wirt in der ſynlicheit von diſer ſichtlichen werelt ader in der vernunfft von dem boeſen geiſt, der be¬koren is, das verſtenteniſſe von der warheit zu verleiden. Vnd wanne wir zu Gode nicht flihen, das er vns behude vnd beſchirme, ſo werden wir verleit, bis das wir in die bekorung komen vnd die offnemen vor gut. Alſo ſyn wir dan von Gode, der das oberſte gut is, geuallen in das be¬drogen ſchynber guͤt. Da haben wir keyn ander wege nit wider, dan nae der lere Criſti, Got zu bidden, in aller bekorung, das wir nit verleit werden, nae den worten dijs heiligen gebetes. «Sunder erloſe vns von vbel» Hie in dieſen leſten worten haben wir wß der lere Criſti, das wir in dißer werlt aen die boeſe bekorung nit enſyn. Want wir ſint, da das vbel is. Da bitten wir erloſung. Da ynne bekenne wir, eyn ander rijch zu ſijn, dae das vbel nicht en is, ſunder allein das oberſte, warhefftig vnd vngemenckt gut, vnd das vnſer erloſung von vbel is die erloſung von dijſer ſynlicher, ſchalck¬haftiger, bedrogener werlt. Vnd begeren der glorien des ewigen guedes, da yn wir allein erloeſt moegen ſyn von allen vbel. Want bußen die oberſte glorien is keyn ſtat des puren vnuer¬genclichen ſteden gudes. Wir bitten vmb die er¬loſung. Da in glauben vnd bekennen wir, wie wol das wir nu in dem leben der ſynlicher werlt ſyn vnd vß der anders dan durch den doit nit komen mogen, das nae dijſem ſinlichen tode wir eyn weſen haben mogen in yme ſteden ewigen gude, vnd hoffen dar zu komen. Vnd mit groſer liebde ſyn wir bitten vnd begeren dar zu komen, wie wol das aen den ſynlichen doet nit ſyn mach. Vnd dar vmb ſo is vnſer ſynlicheit in deſem gebede in die geiſtlicheit vnſers verſtentenis erzuckt, vnd der wille Gottes «als in dem hymele» vnſers verſtentenis is in der ſynlichen erden. Want der gantz menſch is gans vberſich in Got gekeret, begeren geſcheiden vnd erloeſt zu ſyn von deſem zijtlichen boeſen leben, off das er bij Gode, der «das guͤt» is – vnd da von «Got» von dem guden genant is –, in ewicheit ſyn moege. Merck hie: wer nit gerne ſterben wulde dijſſ ſynlichen dodes, off das er zo Gode queme, vnd biddet erloſung von vbel, der erwirbit nichs. Want er bijdt weder ſyn hertz. Vnd wer dijſe boeſe werlt liber hait dan Got, der blibet geſceiden von Gode vnd dem guden vnd is in ewicheit in dem vbel, dar vß er nummer erloeſt mach werden. Vnd dar vmb ſo is dijſſ gebet des menſchen, der recht vnbeflect vnd vngemenget lijbde dreit zu Gode. Want der ſetzt Got vor ſyn zijtlich leben vnd alles, das geſchaffen is vnd nit Got is. Der bidt vmb die erloſung von deſem krancken, vergencklichen leben, off daz er moege bij ſyme aller liebſten gude ſyn, aen welch guͤt er nit begert zu leben. Want der verſteit, das er nicht en lebet anders dan in der vereini¬gung Godes, dar yn ſyne liebde hyn furet, vnd da er durch die liebde allein is, wie wol er noch in deſer ſynlicher werelt, noch in ſyme fleiſch¬lichen tempel gefangen is. Der bitt mit andacht erloſung, dem dijſſ leben alſo leidet vmb der liebden wille, die er zu Gode dreit, das yn be¬dunckt, in yme ſnoden, duyſtern, vnreinen kerker gefangen ſyn, vnd wanne er da vß were, das er zu eyner ſteden, guden vnd oberſten freuden, zu ſyme allerliebſten queme, des er allein begert. Der alſo is in Godes liebden vnd nae den puncten dijs heiligen «Pater Noſters» dar zu komen is. Vnd ſint beſonder Gode zu zuhoren bouen alle artikel erloſung von vbel, das is gebung des ewigen lebens. Want das ewige leben nit anders is dan das oberſte, das wir be¬geren mogen – vnd wir mogen anders dan gut nit begeren –, das is Got ſelber. Der menſch ſpricht: “Ö Here, ſint du mir myn ſcholt ver¬geben hais durch das hemelſche broet, ‘nit ver¬leide mich in bekorung!’ Nit laes mich in deſer bedrogener werlt lange bliben, dae ich vnbekort nit ſyn mag vnd vnverleit beſteen aen dynen ſchirm, ‘ſunder erlois mich’, Here, ‘von allem vbel!’ Want das is dyne erbſchaff ver von allem vbel, dar zu du mir in dyme ſoen Iheſu gerofen hais!” Merck hie: wilt du wiſſen, was die ewige freude ſij, die kein menſch begrifen mag vmb irer groeſte willen, ſo findes du, das die ewige freude nit mach bas, kurtzer vnd clarer ver¬ſtanden werden durch vns, dan als Criſtus vns hie leret. Want die freude is erloſung von dem vbel. Wilt du wiſſen, was die hell is? Criſtus leret dich, das die hell is eyn ewich gefencknis in dem vbel. Erloſung von vbel is die oberſte freude, vnerloſung ader gefencknis im vbel is das meiſte bedrufnis vnd pyne. Die oberſte hemelche freude is, in dem gude, das Got is, eweclich zu ſyn gescheiden von dem vbel. Die groeſte helliſche ader vnderrichſche pyne is, geſcheiden zu ſyn von dem gude, das Got is. Das rijch, dae nit dan gut ader Got is, heiſet das hemelrich. Das is das oberſte rijch. Das rijch, dae nit dan boes vnd vbel is, heiſt die hell. Want hell is vnder ader nider, vnd is die helle in eyner deilung, zwitracht, vnfriden vnd vnwiſſen, duſ¬terniſſ. Dar vmb die furſten der hellen «furſten der duſterniff» ader dufel heiſen. Aber «das rijch der hemel» is die eindrechticheit, fride, libde, wijſheit, alles gut vnd clarheit. Dar vmb heiſſet der furſt erloſer von allen vbel, den wir bitten, vns zu erloſen von der hellen vnd allen vbel. Amen. Notae Nota, ubi dicitur «Sanctificetur nomen tuum»: Dicit Johannes in Apocalypsi, quod «nomen eius» est «Verbum Dei», scilicet Christi. Ünde cum Verbum Dei sit Deus – «Deus» enim «erat Verbum» –, tunc nomen Dei est Verbum Dei. Et quod hic nomen Dei sit Filius Dei, videtur textus (Joh. 12) innuere. Praemiserat enim Chri¬stus dicens: «Venit hora, ut clarificetur Filius hominis». Deinde orat dicens: «Pater, clarifica nomen tuum. Venit ergo vox de caelo dicens: Et clarificavi et iterum clarificabo». Et repperi in quibusdam antiquis libris scrip¬tum in loco «nomen»: «Filium», scilicet: «Pater, clarifica Filium tuum». Ex quibus satis patet Fi¬lium Dei «Nomen» seu «Verbum Dei» appellari. Et si quis subtiliter attendat, «Verbum» et «No¬men» coincidunt <in> ineffabili. Nam illud in¬effabile nomen, quod Tetragrammaton dicitur, non est magis nomen quam verbum, quia est complicatio omnis expressibilis significativae vocis. Sine enim vocali nec nomen nec verbum est formabile. Ünde, quando quis nihil respon¬det, dicitur eum non respondisse unum verbum. Et quando quis diceret «Jhesus», tunc potest affirmari ipsum non dixisse nisi unum verbum, scilicet «Jhesus». Et sic verbum etiam de nomine verificatur et nomen de verbo, ut Johannes in Apocalypsi dicit «nomen eius» esse «Verbum». Nomen igitur Dei non est pars alicuius oratio¬nis; quare neque nomen neque verbum, sed com¬plicatio omnium nominum et verborum et ora¬tionum et definitionum. Quia est absoluta ratio, ideo orationum seu sermonum complicatio, et ob hoc «logos» dicitur. «Logos» enim est sermo, verbum seu ratio. Ünde Filius Dei seu Concep¬tus intellectus Dei Patris est sermonum Sermo, elocutionum Elocutio seu verborum Verbum atque rationum Ratio. Et si attendis, verbum est nomen, et sermo est nomen, et ratio est nomen; et nomen est unum verbum, et sermo similiter est unum ver¬bum, et ratio etiam unum verbum. Ante igitur omne verbum et omne nomen et omnem ser¬monem est «principium de principio», in quo est omnium complicatio, quae verbo, nomine, sermone, elocutione, ratiocinatione, definitione aut alio quocumque modo explicantur. Principium conceptionis, in cuius conceptu omnia complicantur, est «principium sine princi¬pio», conceptus vero est «principium de prin¬cipio», quia est principium explicationis omnium, quae in ipso complicantur, – sicut arca in mente artificis est conceptus magistri in se omnia, quae arcae sunt, complicans –, et est principium in¬tellectuale arcae, quae explicatur visibiliter. Item: «Adveniat regnum tuum» etc. Quod regnum illud sit in Spiritu, Paulus Ad Romanos docet, ubi ait: «Non est enim regnum Dei esca et potus, sed pax et iustitia et gaudium in Spiritu Sancto». Ünde, <sicut> pax est unio, sic caritas et suprema unio sive nexus maximus est Spiritus Sanctus. Et ita «pax» illa, «quae ex¬superat omnem sensum», est Deus Spiritus Sanc¬tus.