Exordium 92r «Accepistis, in quo et statis, per quod et salvemini» I Ad Corinthios 15 et in epistola currentis dominicae. ‹Pontifex noster maximus, Jesus Christus, qui penetravit caelos›, pontifices in hac ec¬clesia catholica, sponsa sua, «quam acquisivit sanguine suo», «in aedificationem corporis» mystici eius pro nostra salute reliquit, qui eius legatione funguntur. Hii quidem apostolorum successores exsistunt, de quibus Christus ait: «Qui vos audit, me audit». «Sicut misit me» vivens «Pater», ita «et ego mitto vos». Missus fuit autem Christus «quaerere et salvum facere». Ita quidem pontifices vicarios suos iubet quae¬rere et salvum facere. Et quoniam hic noster pontifex, quem co¬ram conspicitis, hanc Christi legationem subin¬travit, diu cogitavit: ad hoc se a Deo missum, ut ‹quaerat et salvet›, ac quod <aliter> neglegentia inexcusabilis sit in eo, qui se pontificali iugo subiecit. Fuit autem multis tam publicis quam privatis occupationibus hactenus ab exsecutione sancti propositi retractus. Nunc vero, cum se qualiscumque opportunitas offerat, ne sanguis subditorum de manibus suis in discretissimo Dei iudicio exquiratur, ad vos, fratres, uti ad Dei servos venit quaerere, ut salvum faciat pro ne¬cessitate commissi officii. Et quoniam pastoralis sollicitudo in visita¬tione consistit, visitatio vero in exhortando, prae¬dicando, corrigendo et reformando, iussit sua reverenda paternitas per me id, quod exhortati¬onis, initiari, ut ita seriatim ad alia visitationis membra per suam reverendam paternitatem de¬veniatur. Ego etsi minor sim, quam ex tempore con¬grue exhortari requirat, oboedientia constrictus ad verbum «doctoris gentium» pro expletione mandati convolavi. Nam «accepistis, in quo sta¬tis et per quod salvemini». Paulus, qui Corinthiis evangelium annunti¬avit, quo modo Christi morte liberati et in eius resurrectione vivificati essent, audivit aliquos seminasse ‹resurrectionem mortuorum non esse›. Rescribit Corinthiis, quo modo ipse annuntiat eis evangelium, quod praedicavit, et quod ac¬ceperunt. Ita quidem nihil aliud vobis, in Christo di¬lectissimis fratribus, per me annuntiandum occurrit, nisi ut id, quod vobis notissimum est, quoad possim, innovem. Patres nostri, apostolici viri, considerantes in Christi doctrina evangelica omnia, quae sunt vitae et salutis, contineri, ut omnis homo in Christo Jesu resurgere possit in ipso aeternaliter vivendo, animadvertebant: alia quaedam esse ne¬cessitatis, sine quibus in ipso resurgere non valemus; alia supererogationis, propter quae perfectiore ordine in ipso beatitudo adipiscitur, uti hic et Paulus hoc sentire videtur in eo, quod ait, quo modo ‹primo Christus, deinde hii, qui sunt Christi, et quilibet in ordine suo re¬surgent›. Hii autem, qui perfectiore ordine in Christo resurgent, sunt, qui et perfectiora in hac vita attigerunt. Dicit enim Christus, postquam expli¬cavit neminem sine ‹dilectione Dei et proximi› vitam assequi posse, quod ‹si quis perfectus esse velit, vendere ille debeat omnia sua et dare pau¬peribus, ac sic Christum sequi›. Et ob hoc ali¬bi ait: «Beati pauperes spiritu, quoniam ipso¬rum est regnum caelorum». Unde, cum se ipsum mortificare non sit om¬nium, sed eorum, ‹qui hoc capere possunt›, hinc sanctissimi et apostolici viri, qui ad perfectio¬nem omni studio tendebant, «regulas» quasdam sibi constituebant, per quas ad viam perfecto¬rum tendebant, non tamen obligando fideles om¬nes ad eas, sed tantum eos, qui perfici elige¬rent. Qui autem adepti sunt hunc vivendi mo¬dum evangelicum et regulas observabant, cano¬nici dicti sunt, hoc est regulares. Et hoc quidem est, quod vobis annuntio, quia non estis clerici tantum, qui in sua por¬tione inter fideles sortiti sunt divinam possessi¬onem, ut sic Domini sitis possessio, sed et re¬gulares sive canonici, qui strictioribus regulis vos subiciendo Domino astrinxistis, secundum quas militare tenemini, ut assequamini salvati¬onem perfectiore ordine. «Accepistis» igitur in vos hoc regulare iugum, ut sitis canonici. Et in hoc quoque «statis, per quod et sal¬vemini», nam ‹qui ponit manum ad aratrum et respicit retro, non est aptus regno caelorum›. Oportet enim unumquemque manentem et perse¬verantem esse in ea «vocatione, in qua vocatus est», si praemia consequi debet. Hoc quidem est manere et stare constanter in accepto evangelio. Nam etsi ‹vovere sit libertatis, est tamen reddere necessitatis›. Poteratis enim aliquando ad regulas sanctorum non esse constricti, sed cum canonici sitis et hoc acceperitis, necesse est vos in eo stare, per quod tantum salvemini. 92v Non igitur ad aliud tendit exhortatio neque etiam subsequens visitatio, quam ut vere stetis in eo, quod accepistis, ut sitis realiter sub sanc¬torum regulis viventes, «non fallentes vosmet ipsos», quasi labiis et superficie verborum cano¬nici vocitemini, qui corde remotius a vi nomi¬nis sitis elongati. Videtis enim in re publica huius mundi, quo modo dolosa statera odiosa est et offendit. Qui enim se pistorem aut cerdonem aut alterius gene¬ris mechanicum profitetur et dolosa statera usus fuerit pro vero triticeo pane apparentem et de¬ceptorium vendendo, hic non iustam, sed dolo¬sam stateram deferens rei publicae non tantum non servit, sed ipsam plurimum offendit. Qua¬propter visitantur opera eorum mechanicorum, ut corrigantur et reformentur. Hinc in sacris conciliis saepissime definitum legimus: «Placuit», ut quisque «secundum etymo¬logiam nominis» sui vivat: «monachus» secundum suam quidem derivationem quasi «unus», «solus» et «tristis» deflens delicta sua; canonicus quasi «regularis», qui se regulis sanctorum astrinxit; ita quidem episcopus quasi «superintendens»; presbyter quasi aliis ⌈viam⌉ salutis ‹praebens›; et ita de reliquis. Haec quidem est summa exhortationis meae, ut sicut accepistis nomen canonici, ita et opere ostendatis pro summa salute vestra, quam ex hoc consequemini. Sed dicit fortassis aliquis iuvenum: Ego non novi vim vocabuli huius. Edissere igitur nobis vim vocabuli! Quid accepimus? Quo modo et in eo nos stare oporteat? Et quae est subsequens salvatio? Hiis tribus interrogationibus brevissime sa¬tisfacere curabo. Primo quidem, quid acceperitis, explanabo; Secundo, quo modo in eo stabitis. Tertio praemium, quod consequemini, ali¬quantisper explicabo. PARS PRIMA Quid canonici acceperint Quoad primum dico vos maximum aliquod accepisse, quia peculiariores servos Christi vos constituistis, ut Deo, qui «spiritus est», in spiritu serviatis. Hoc est quidem, quia vitam sanctorum profitemini, qui ea, quae huius mun¬di sunt, abdicarunt, ut se totos Deo dedicarent. Regularium etenim vita a mundo abstracta esse debet, ut ea, ‹quae sursum sunt, sapere› possint. Neque credatis multum inter nos et mona¬chos differre. Nam una fuit sanctorum consi¬deratio, quod in abdicatione proprietatis rerum mundi, in mortificatione carnis atque in resi¬gnatione libertatis arbitrii consisteret recessus de hoc mundo, ut «Deo adhaerere» in spiritu posset. Et haec omnium religionum substantialia scitis exsistere. Sunt enim illa, quae ea, quae in mundo sunt, mortificant. Dicit enim sanctus Jo¬hannes ‹omnia, quae in mundo sunt, in concu¬piscentia carnis, in concupiscentia oculorum et superbia vitae consistere›. Haec autem tria, quae praenarravimus, illa relegare manifestum est. «Religio» igitur «munda et immaculata» illa est, quae scit huius mundi inquinamenta relegare. Regulae igitur patrum non aliud continent quam hoc ipsum, per quod mundo deserto Deo ad¬haereatur. Et hoc est, quod «accepistis». Ais fortassis: Non accepimus illam stricti¬tudinem vitae quam ‹mortui mundo›, quos et mo¬nachos dicimus. Nam et propria possidere possu¬mus et alia quaedam facere, quae mortuis non conveniunt. Respondeo: Nemo negare potest nos cano¬nicos religiosos esse debere, licet in modo ab aliis, qui strictioribus regulis constringuntur, differamus. Nam sicut omnes mundi religionum diversitates in praetactis substantialibus con¬veniunt, ita tamen, quod una sit aut remissior aut strictior alia, ita quidem et canonicorum re¬gula, quamvis laxiorem gradum in modo teneat, latitudinem tamen religionis non egreditur, quoniam etsi nobis administratio permissa sit redituum ecclesiae, de quibus vivimus, non ta¬men in illis ultra victus et vestitus necessita¬tem quidquam iuris vindicamus. Et ob hoc do¬nare, testari aut alia facere, quae proprietario conveniunt, non valemus. Parum igitur refert inter nos et conventuales regulares, ubi uni administratio conceditur, cum unicuique nostrum non alia lege quam ibi uni praeessenti concedatur. Sed solum in peculiis et successionibus differimus. 93r Deinde, etsi ante sacros ordines ad matri¬monium nobis convolare concedatur, tamen cum ordine castitatis votum advenit propter re¬gulas patrum. Oboedientiam satis aperte vove¬mus superioribus. Accepimus igitur vitam religiosam, quo¬niam sub stipendio victus et vestitus mortificati in carne per vitae castimoniam et in voluntate per oboedientiam Deo nos servire constrinxi¬mus, ut salvemur. Hoc est, fratres, iugum Do¬mini, quod «accepistis». PARS SECUNDA Quo modo canonicis in eo, quod acceperunt, standum sit Deinde secundae quaestioni satisfaciendo, quo modo in eo, quod accepistis, stare valeatis, respondeo, quod tunc statis, quando Domino, cui vos mancipastis, secundum ipsius Domini condicionem sedulo servire laboratis. Nam cum Deus nihil huius mundi habeat, quia ‹regnum eius non est de hoc mundo›, ne¬cesse est, ut et vos omni studio hunc mundum deseratis. Tunc enim regnum ipsius ut beati assequemini, quando eritis «pauperes spiritu». Cuius quidem regni tanto altiorem gradum adi¬piscemini, quanto mundum istum plus parvi¬pendetis. Si enim etiam ‹affluentibus divitiis cor non apposueritis›, si delectamenta carnis spreveritis, si omni arrogantia semota in humilitatis subiec¬tione vos ipsos spernendo vixeritis, «stare» vide¬mini «in eo, quod accepistis». Si consideraveritis Deum veritatem esse, qui dixit: «Ego sum veritas», et non dixit: Ego sum consuetudo! – et ipsum in veritate colueri¬tis et veritatem ipsam amplexi fueritis, ‹statis in eo, quod accepistis›. Ita quidem de iustitia, pietate, constantia, fortitudine et caritate ipsa idem intellegatis. Deus enim ipsa virtus est abstractissima, cui nemo servire potest vitiosus. «Caritas» quidem «est». Non ergo ‹stat in eo, quod accepit›, qui ‹caritatem non habet›. Si igitur stare cupitis in eo, quod accepistis, ut salvemini, caritatem inter vos habete! ‹Dili¬gite alterutrum!› «Fratres» quidem «estis» in Christo Jesu, qui caritas. In hoc cognoscite vos stare, si ‹dilexeritis invicem›! Non «sint inter vos contentiones» neque «rixae», quasi «adhuc carnales sitis», neque «idolorum servitus» ‹avaritia›, inter vos regnet, sed hoc agat unusquisque alteri, quod sibi velit fieri! «Fratres» enim «estis», ut sic firmiter in eo, quod accepistis, stare possitis. «Alter al¬terius onera portate!» Non iudicet alter alterum! Nolite, cum huc ascenderitis in templum, pharisaei seu «divisi» videri vos ipsos iustificantes, sed recordamini iustificati publicani in conspectu Domini vos humiliantes! Non sitis acediosi in eius servitio, cui ser¬vire hoc loco proposuistis, sed diligentes et seduli, non ore tantum, sed et corde et ani¬mo! Nam te totum vult Deus. In hiis si steteritis, ut decet ‹Christi mi¬lites›, id, quod accepistis, tenetis et ‹de virtute ad virtutem› ascenditis; de humana conversatione in angelicam transferimini, de caecitate ad vi¬sum, de ignorantia ad scientiam, de terrenis ad caelestia. Hoc quidem est «stare», in quo est ascendere sursum continue. Et hoc de secunda quaestione. PARS TERTIA De salvatione stantibus promissa Tertia fuit quaestio de ipsa salvatione, quae promittitur stantibus. Respondeo, quia cor hominis non est capax felicitatis ultimae, quam «promisit Deus diligen¬tibus se». Nam id, quod maxime per omnia, quae sunt, diligitur, est ipsum esse. Nihil enim ipsi esse tantum opponitur sicut non-esse. Id vero, quod maxime per ea, quae vivunt, diligitur, est ipsa vita. Omnibus enim viventi¬bus nihil horribilius morte. Id vero, quod maxime amatur per spiritum intellectualem, est intellegere, cui ignorantia mors est. Sicut etiam vitae «vivere est esse», ita et intellectualibus spiritibus intellegere est esse. Assequeris igitur, mi frater, in hiis omnibus gradum maximum et incorruptibilem in salvati¬one: in «esse» aeternitatem exsistentiae, in «vita» immortalitatem vitae, in «intellectu» apprehensi¬onem veram omnis desiderii, indefectibiliter; et in hoc, in ipsa intellectuali visione, [qua] ‹Deum uti est, videbimus› et Jesum Christum Domi¬num nostrum. Ad quam visionem nos perducat idem Jesus Salvator in saecula saeculorum benedictus.