224va «Sufficit tibi gratia mea»; in epistula. Apostolus qui rogavit liberari a stimulo, rece¬pit hoc responsum a domino et causam responsi annectit, quia «virtus in infirmitate perficitur». Concludit Apostolus: «Libenter ergo gloriabor in infirmitatibus meis, ut inhabitet in me virtus Christi», per haec instruens virtutem Christi in eo habitare, qui se ideo gloriatur infirmum, ut det Christo virtutis honorem. Notemus igitur hanc epistulam, in qua narrat Apostolus virtutem Christi, quomodo scilicet in ipso habitaverit. Locutus est de pseudoapostolis ministris Satanae, qui se in veros apostolos transfigurant sicut Satan «in angelum lucis», et attentos reddit Corinth<i>os, ne seducantur ab illis «quorum finis est secundum opera ipso¬rum». Et «quoniam multi ex illis gloriabantur se¬cundum carnem», quasi ideo eis credi deberet, quia filii forent prophetarum et patriarcharum, ideo ne ex hoc deciperentur, etiam quasi «insi¬piens» illa enumerat de se, quae maiora sunt illis, de quibus ipsi gloriari possunt. Nota igitur apostolos esse ministros iustitiae. Christus 224vb igitur est iustitia, cuius sunt apostoli. Alii qui se fingunt iustos et sub figura iustitiae, scilicet cum observatione iustificationum seu le¬galium se fingunt apostolos, lucris intendunt et quaestibus, quae sua sunt, quaerunt. Christus igi¬tur praesentatur in figura et vestimento ovium et animus eorum est lupinae rapacitatis. Unde ad hoc ut amputaret occasionem a pseudoapostolis, Apostolus abstinuit a licita re¬ceptione necessariorum ad victum. Etiam ne propterea, quia se Iudaeos et Israelitas iactabant, sibi praeferentur, aliqua fecit, scilicet enumeran¬do condicionem suam et gloriam, quae non se¬cundum Deum neque secundum sapientiam, sed potius insipientiam communiter fieri consueve¬runt, quia Proverbiorum 24o prohibetur laus pro¬pria. Communiter enim non licet, sed bene in casu aedificationis ecclesiae. Licitum igitur dimisit et taliter illicitum fecit, ut amputaret occasionem credendi falsis aposto¬lis et sic aedificaret ecclesiam. Ac si diceret Apo¬stolus: Ponite ante oculos, quomodo ego in con¬spectu ecclesiae ambulavi et qualis sim in com¬paratione ad illos et ad omnia, de quibus se iactant. Applicate historiam cursus mei et com¬perietis mihi potius credendum. Notare autem debemus admirabilem pruden¬tiam Apostoli: sive sibi ad sapientiam sive insi¬pientiam computaretur, sive interpretaretur sibi ad vanitatem et gloriam, non propterea siluit, quin veritatem promoveret. Similiter attente consideremus, qualis fuit Paulus et quomodo ipse tam patienter adversita¬tes passus est et pericula corporis subivit, ut Christum evangelizaret, quem cognovit in raptu in tertio caelo seu paradiso tempore illo, ut cre¬ditur, quando fuit caecus per triduum. Introduxit Christus Paulum ad videndum di¬vitias immortales, quas sibi in stipendium dare promisit, si ut fidelis evangelizando serviret. Et credidit Paulus promissioni, et id quod vidit te¬stificatus est et currere fecit sensum ad appre¬hensionem illius thesauri fideles. Circa hoc adverte quomodo locus deliciarum est palatium gloriae Dei seu altitudo illa ascen¬sus, quae dicitur «tertium caelum». Habent reges secretiora loca, ubi apparent amicis et ostendunt se illis in gloria et maiestate. Unde etsi in exterioribus, scilicet curia ubi fa¬225ramilia manet, magnifice appareant, deinde plus in loco consilii, ubi sapientes et laterales confluunt, ornati regiis donis, adhuc tamen in suo secreto loco, ubi se ipsum in maiestate et gloria apertis thesauris amicis manifestat. Ad quem locum terti¬um omnium regiarum deliciarum non admittuntur nisi fidelissimi et amicissimi, quibus datum est vi¬dere faciem regis et ipsum in maiestate, ubi inte¬riora et occultissima sua quasi unico filio suo nude manifestat. Ibi Paulus «audivit arcana ver¬ba quae non licet homini loqui». Dicebat superius Apostolus: «Veniam autem ad visiones sive revelationes.» Hic dicit se audi¬visse arcana verba. Oportet quod videre et au¬dire coincidant. Qui enim legit librum aliquem, audit loquentem magistrum libri et non audit per aurem corporalem, sed intra audit, ubi tantum audit quantum videt. Quantum enim visione in¬teriori videt scilicet cum intellectu tantum audit. Raptus igitur usque ad verbum seu conceptum scribentis per sensibilem litteram atque scienti¬am humanam, scilicet cognitionem vocabulorum et ratiocinationem sive logicam, ascendit ad con¬ceptum et intentionem magistri. Et sumitur con¬ceptus seu verbum intra verbum seu conceptum legentis, et cum illo descendit ad videndum seu intelligendum librum, et per librum iterum ascendit lector ad verbum et videt sapientiam eius. Sic verbum est sapientia Patris creatoris, quae facit intellectualem naturam, quae capit ip¬sum sibi conformem. Dicamus igitur Paulum raptum et in raptu vidisse in paradiso deliciarum Spiritus verbum Dei et videndo audisse «arcana verba», scilicet quomodo sapientia «arcana verba» loquitur, per quae influit se ipsam in intellectum, in quo ma¬net ut lux vitae eius. Qui enim sic raptus recepit in se verbum, per quod creator hunc librum, scilicet librum creationis, descripsit, ille omnia quae «in libro» continentur, mediante verbo illo quod est ratio rerum intelligit et intra se, ubi verbum concepit, omnia comprehendit. Et hic sive ascendat sive descendat, sive intret sive exeat, ex quo habet verbum seu «ostium» sive viam, «pa¬scua» paradisiaca reperiet, quae sunt «pabulum» immortalis vitae. Augustinus in sermone, ubi explanat epi¬stulam istam, raptum 225rb dicit Paulum de corpo¬ralibus ad spiritualia quae sunt similitudines cor¬poralium, sicut imaginatio se habet ad sensum absente sensibili, et de tali spirituali ad intellec¬tuale<m> voce<m>, ad paradisum deliciarum om¬nium paradisorum, scilicet visionem Trinitatis, dicens: «Si enim animae bonae laetitia in rebus bonis est in omni creatura, quid est laetitia prae¬stantius, quae in verbo Dei est, per quod facta sunt omnia?» Et licet Paulus dicat se nescire, an tunc in corpore vel «extra corpus» fuerit, tamen per hoc magna nobis secreta manifestat; nam nostra in¬tellectualis natura quae dicitur interior homo, est capax lucis seu verbi Dei intellectualis. Verbum enim Dei est Spiritus et non auditur nisi in spi¬ritu intellectuali et loquitur intrinsecus sive ab intra. Non enim venit ab extrinseco uti vox sen¬sibilis quae ex attracto aëre formatur. Ideo quan¬do homo interior rapitur ad verbum Dei, tunc recedit de exteriori sensibili mundo. Et haec se¬paratio videtur recessus a corpore et omni na¬tura corporali. Et tamen cum non exeat propter¬ea anima corpus quod animat, non videtur re¬cessus a corpore. Ita raptus ad visionem verbi Dei non apparet quasi separatio quia est, ubi extra et intra coincidunt, quia ibi recedere est intrare. Verbum enim Dei est logos seu absoluta ratio quae dat omni intellectui esse intellectuale; sic est centrum intellectualis esse. Ita raptus ad ver¬bum est recedendo intrare, sicut ubi de circum¬ferentia pergitur ad centrum, de composito ad simplex, de corpore ad spiritum. Sed hoc in co¬incidentia fit, ita quod recedere est intrare sive accedere et extra est intra. Quomodo autem hoc sit quod extra coincidat cum intra, hoc ille solus scit, scilicet Deus qui sic est extra omnia, quod est intra omnia. Ideo Apostolus hoc se nescire dicit, sed Deum scire affirmat. Docemur hic consequenter quomodo interi¬or homo qui spiritualis est, habet nomen ut ex¬terior. Paulus fuit raptus in tertium caelum, licet esset idem Paulus in Damasco; nam secundum animalem exteriorem hominem, secundum quem fuit in tempore et loco, fuit in Damasco verus vivus homo, sed secundum interiorem spi¬ritualem hominem, secundum quem non fuit in tempore et loco, fuit raptus ad verbum Dei, quod non alligatur loco aut tempori, quae sunt post ipsum et per ipsum. Dicit Paulus, quod «audivit arcana verba quae non licet homini loqui». 225va «Homini» dicit, scilicet qui in tempore est, quia aures illae corruptibiles incorruptibilia Dei arcana non caperent. Non est igitur licitum animali homini loqui et aperire se¬creta Spiritus Dei. Loquitur haec arcana Spiritus ille qui est verbum Dei in spiritu hominis; in quo spiritu est verbum receptum, et hoc loqui est in silentio et secreto, quia «arcana verba» sunt. Arcanum est occultum. Loqui in occulto est revelare in spiritu, sicut vulgariter dicimus: Con¬scientia mea dicit mihi hoc. Tunc revelantur con¬scientiae arcana, quia conscientia dicit Deum esse amandum, quia Deus est ipsa bonitas quae in omnibus quae amantur amatur. Hanc rationem amandi Deum revelat ver¬bum seu logos exsistens in spiritu desiderii. Et hoc est verbum quod loquitur in conscientia, de quo aiebat propheta: «Audiam quid loquatur in me dominus»; nam est ratio quae optima per¬suadet, puta iustitiam, veritatem, pietatem et vir¬tutes. Ideo nomen damus huic verbo sic in no¬bis loquenti, secundum quod audimus ipsum; nam si persuadet iustitiam colendam, dicimus verbum iustitiam, si pietatem, pietatem, si verita¬tem, veritatem, et ita de omnibus virtutibus. Unde verbum illud virtutem virtutum, sapienti¬am sanctorum sapientum et immortalem vitam omnium immortaliter viventium et quaeque talia esse dicimus. Deinde hoc loqui verbi, quod fit in occulto spiritus nostri, ubi conscientia est auditorium, videndo auditur. Dicimus vulgariter, quando vo¬lumus fraterne corripere aliquem errantem, ut respiciat conscientiam suam quae redarguit pec¬cantem; hoc respicere est audire redarguentem. Quando igitur interior homo rapitur usque ad verbum Dei, scilicet ad auditorium ubi, auditur verbum «arcana verba» proferre in secreto, sci¬licet conscientiae, tunc videndo audit illa, ‹quae non licet loqui›. Ait propheta: «Secretum meum mihi»; nam loquitur omni rationi ipsa absoluta ratio secrete et in occulto quasi proprium verbum ad quem¬libet spiritum rationalem ex secretis Dei missum. Et in hac schola Christi qui verbum Dei, quisque vivam et sibi convenientem studere et capere potest evangelicam doctrinam praestantem im¬mortalitatem. Haec sic de hoc dicta sint ad prae¬sens. 225vb Deinde thema nostrum ponderemus, quo¬modo gratia est sufficientia; nam sufficit fideli servitori qui habet pro domino illum qui est ipsa pietas, habere gratiam eius. Ibi enim infirmitas non minuit gratiam, sed potius auget misericor¬diam domini ad ipsum. Gratiosior enim est sibi dominus, quia infirmior est fidelior. Gloriatur talis fidelis in infirmitate sua, quia in eo virtus gratiae domini abundat. «Virtus in infirmitate perficitur», ideo sequitur: «Libenter gloriabor in infirmitatibus meis, ut inhabitet in me virtus Christi.» Alibi dicit: ‹Dum infirmor, fortior sum.› Virtus est fortitudo et robur. Coincidit igi¬tur in infirmitate fortitudo. Quando Paulus ter rogavit Christum liberari ab illa fragilitate carnis scilicet a stimulo non im¬petravit liberationem, sed fortitudinem sive virtu¬tem Christi. Illa est virtus quae non sinit Satan praevalere in temptatione; permittit autem ipsum temptare. Et quando ad hoc ducitur temptatio, quod iuxta fragilitatem carnis de resistentia de¬speratur, tunc adest Christus invocatus, qui est vic¬tor temptatoris, ad cuius imperium Satan recedit. Non potest igitur succumbere, qui sub Christo militat et in eius gratia exsistit, nam tempore oppor¬tuno virtus eius adest. Dico ‘opportuno’, scilicet quando humanum cessat subsidium et spes ampli¬us resistendi nulla superest. Ideo dicit alibi Paulus, quod tunc non sinit, ultra quam sufferre posset, temptari, sed dat ‹cum temptatione proventum›. Non vincitur temptator nisi in virtute Christi. Ad ostensionem virtutis suae propter profectum temptati permittitur ad tempus temptatio. Sed adest opportuno tempore adiutor qui invocatus eripit tribulatum, et non tantum eripit, sed glo¬rificat eum, quasi temptatus vicerit, in quo virtus Christi vicit. Dat praemium victoriae ei in quo ipse vincit; nam ille in quo vincit, est fidelis suus. Ideo inhabitat eum per gratiam; gratiae domini mansio est fidelitas servitoris. Adscribit dominus victoriam fidelitati servi, quam virtute et potentia sua facit. Et ideo fidelitas assequitur praemium, quia ipsa est, quae attrahit gratiam fortificantem. Ponderemus etiam verbum «sufficit», ubi Christus ait: «Sufficit tibi gratia mea»; nam na¬tura non sufficit. Sola gratia est sufficientia; 226ra illa, quod deest continet. Deest servitori alicuius regis nobilitas generis, fortitudo virium, prudentia in agendis, et plura alia desunt ei, quae in regio ministro requiruntur, sed ob fidelitatem est in gratia regis. Sufficit re¬gis gratia quae omnia supplet. Facit enim eum nobilem, fortem et prudentem in oculis regis, et hoc sufficit ei, scilicet esse in oculis regis per gratiam sine defectu. Gratia facit hominem dignum, ut sit filius adoptivus Dei, ut sit supreme felix tamquam he¬res regni Dei. Gratia Dei est forma perficiens infirmam naturam. Plenitudo gratiae perficientis ad communicandum omnibus est Christus, de cuius plenitudine omnes recipiunt et perficiun¬tur. Ideo sicut Paulo, ita omnibus haec gratia sufficit, qui est absoluta gratia, sine qua nemo gratus Deo esse potest, et per quam omnes grati Deo gratificantur, ut in vero Dei Filio, cuius fi¬liatio omnem gratiam complicat. Simus igitur fideles cum Paulo et ostendamus fidelitatem in omni adversitate «usque ad mor¬tem» quemadmodum ipse, et sufficientem Chri¬sti gratiam habebimus, per quam «similes ei» eri¬mus in gloria Dei Patris semper benedicti.