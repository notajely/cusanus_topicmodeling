120rb «Induimini Dominum Iesum Christum.» In epistula dominicae et Ad Romanos 13. Ut intelligamus, quis sit ille Iesus secun¬dum apostolum, notandum, quod Paulus Ad Romanos 5 asserit primum Adam formam futuri. Primae Ad Corinthios 15 dicit ‹pri¬mum Adam factum in animam viventem, novissimum in spiritum vivificantem›. Dicit etiam ibidem primum terrenum, secundum caelestem etc. Quo modo autem primus sit forma se¬cundi, est primo considerandum, quod Deus omnia simul creavit. Opera enim omnipo¬tentis non cadunt sub tempore seu mora. Unde quando Adam seu hominem creavit, tunc, quia ipsum perfectum creavit, ordine quodam naturae primo fuit anima viva, quae sibi ex materia adaptavit corpus, et anima illa corpus sibi univit, ut corpus non in se sed in anima subsisteret. Anima enim est vita, in qua vita vivum corpus subsistit. Haec igitur adaptatio corporis ab intellectu procedit, qui agit per rationem et causam et propter fi¬nem. Nam intellectus sibi corpus adaptans se finem constituens omnia corporis membra ad totum ordinat, 120va et sine ratione nihil re¬peritur factum. Intellectus igitur Adae primo creatus fuit ordine naturae per sapientiam creatricem; deinde mediante intellectu sapientia formavit corpus. Et licet sapientia operetur omnia in omnibus, sicuti et Moyses ei omnia attribuit, quando dicit Deum omnia formasse, qui est absoluta sapientia, tamen post primam cau¬sam, quae est Dei sapientia, sunt et aliae cau¬sae, quae in virtute primae causae causant et operantur, sicut intellectus Adae operatus est in formatione corporis sui, et dicitur suum, quia ipse sibi formavit, non ex sua sed Dei virtute. Haec natura intellectualis opus suum di¬ligens, quod propter se ipsum operata est, ut ostendat in eo virtutem suam, sibi univit, quatenus incorrupte in eo subsisteret. Unde in hoc opere intelligentiae corpus primo fac¬tum est animale seu sensibile, ut possit esse aptum unioni intelligentiae, sicut si vis virilis generativa in Adam sibi ipsi mulierem de sua vi sumptam formasset, cui se univisset adeo, quod ex ipsis unum fieret ad finem ostensio¬nis suae in propagatione. Intelligentia igitur in Adam adaptato sibi corpore sensibili fuit unita operi suo. Et hoc exprimit Moyses, qui dicit Deum in faciem eius spiraculum vitae inspirasse, ut esset in animam viventem. Vita illa est intellectus, qui solum vivit. Nam id, quod ignorat se vivere, quo modo vivit? Similitudo igitur creatoris vitae est intellectus. Unde intellec¬tus in homine est suo operi inspiratus sive interne unitus, et in primo homine supra tempus creato in eodem nunc intellectus sibi adaptavit animale corpus et ipsum attraxit in sui hypostaticam unionem. Sed quia Deus via propagationis voluit ex uno homine multos generari, quod sine motu et tempore fieri non potuit, ideo quae in Adam supra tempus contigerunt, in suc¬cessoribus sine tempore non fiunt, ut sit prius tempore animale quam intellectuale, li¬cet dispositio animalis non fiat nisi per mo¬tum naturae, quae subest imperio intelligen¬tiae, quae praesidet motui. Christus autem novissimus Adam secun¬dum formam primi in hunc mundum venit, non ex propagatione sed creatione. Nam cum Deus omnia sapientissime operetur, tunc intellectualem naturam propter se ipsum creat, 120vb ut possit ostendere sapientiam suam, cum alteri naturae quam intellectuali non sit ostensibilis. Nec est aliud intellectua¬lis natura quam sedes seu capacitas ostensio¬nis sapientiae. Sapientia igitur, quae in omni intellectu relucet, unum intellectum huma¬num sibi creavit aptissimum, quem uti opus suum perfectissimum supreme dilexit et in suam unionem attraxit, ut medio eius posset se ostendere et divitias suas notas facere. Unde de purissima materia sacratae Virginis seu substantiae terrae seu Adae, quod idem est, sapientia creatrix ipsius intellectus et ei¬dem unitum humanum corpus effecit. Et haec creatio intellectus et unio eius et fabri¬catio humani corporis supra omne tempus in eodem nunc peracta sunt uti in Adam. Hoc solum refert, quod sapientia creatrix intellectus Adae, ut melius ostenderet «divi¬tias gloriae suae», non recepit in unionem sui intellectum Adae, sed permisit eum suae voluntati. Et quia praevidit eum sapientiam derelicturum et suae voluntati et non sapien¬tiae adhaesurum, ideo non assumpsit illum hominem in sui consortium, quo modo praevidit suam voluntatem divino imperio praelaturum. In Christo autem recepit in unionem intellectum humanum et per conse¬quens naturam humanam, quem ideo dilexit prae consortibus suis, quia praevidit eum numquam sapientiam derelicturum et hu¬manae voluntati adhaesurum et sibi usque ad mortem etiam turpissimam oboediturum. Et quia nemo est sine peccato ex propa¬gatione Adae, et non est repertus, qui faceret bonum et in unione sapientiae persisteret, usque ad unum tantum, qui est Christus, ideo soli Christo inseparabiliter adhaesit creatrix sapientia. Et attende, quo modo Paulus dicit pri¬mum hominem factum in animam viventem, novissimum in spiritum vivificantem, ac si diceret Adam primum sortitum animam vi¬vam vita intellectuali, uti et Moyses dicit Deum dixisse: «Ecce Adam factus est unus ex nobis, sciens bonum et malum.» Hoc scire est vivere vita intellectuali. Sed quid vivificat animam intellectualem nisi Deus seu creatrix sapientia? Intelligere enim ab ipsa sapientia oritur et pascitur. Unde intellectus coniunctus creatrici sapientiae, quia in eo in¬habitat divinitas, est spiritus vivificans om¬nem viventem intellectualem naturam. Om¬nis intellectus est semper docibilis. Sed in¬tellectus 121ra Christi est, in quo est ars omni¬potentiae. Ideo doctor docens seu lux illu¬minans et magister ob sapientiam, ad quam assumptus est, quae est omnium artifex et praestat immortalitatem. Exponit autem Paulus Adam formam Christi ob similitudinem. Nam sicut in Adam omnes moriuntur, ita et in Christo omnes vivificabuntur. De uno Adam terreno mors intrat in omnes, de uno Adam caelesti vita intrat in omnes. Ob hoc enim nomina¬tur Christus Adam, quia ab ipso in omnes procedit filiatio Dei, sicut a primo Adam procedit omnis humanae propagationis filia¬tio. Et sicut delictum unius Adae transit in omnes ab eo propagatos filios, sic iustitia novissimi Adae in omnes Dei filios. Primi filii propagantur per hominem, scilicet car¬nem et voluntatem viri; secundi per spiritum fidei ex Deo. Primus Adam, quia factus in animam vi¬ventem, per Paulum animalis dicitur. Secun¬dus vero, quia in spiritum vivificantem, spi¬ritualis vocatur. Sed prius est animale quam spirituale, sicut videmus pueros animales et sine rationis usu esse et post hoc intellectua¬les ex rationis usu. Ait consequenter Paulus loco allegato: «Si portavimus imaginem ter¬restris, portemus et caelestis.» Portare imaginem terrestris est ambulare secundum animalitatem, scilicet sequi pro¬priam voluntatem ex suggestione carnis nos moventem, quemadmodum ex suggestione Evae, quae vidit pulchrum pomum mota ex sensibili pulchritudine imperium Dei post¬posuit, et Adam ex suggestione uxoris mo¬tus venit contra Dei praeceptum. Portare imaginem caelestis est sequi mo¬tum spiritus Dei et eius voluntati tantum parere et alia omnia pro nihilo habere, quemadmodum Christus non aliud quam sui Patris voluntatem adimplevit. Hoc non est aliud quam ea facere, quae recta ratio dictat facienda. Id autem, quod recta ratio dictat, non habet nisi ex motu spiritus Dei. «Dig¬num enim et iustum est», ut eius imperio omnis ratio subiecta existat, quia non potest dator vitae inspirare aliud quam vivificatio¬nem, quia est spiritus vivificans. Christus au¬tem est, qui nos docet verbo doctrinae et exemplo, quemadmodum spiritu ambulare debemus. Unde portare imaginem eius seu ambu¬lare, 121rb prout ipse ambulavit, seu induere ipsum, ut in themate, est secundum spiri¬tum ambulare, qui nos ducet ad terram rec¬tam seu habitationem verae vitae, quae est in separatis a corruptibili terra, scilicet in in¬corruptibilibus caelis. Regnum caelorum di¬citur regnum stabile, uti textus II Paralipo¬menon 6 exponit, ubi, cum Salomon dixis¬set: «Exaudi de caelo», subiungit textus: «Hoc est de firmo habitaculo tuo». Et Pau¬lus Ad Hebraeos 12 vocat regnum caeleste regnum immobile dicens: «Regnum immo¬bile suscipientes», et alibi dicit regnum, in quo habitat Deus, esse immortalitatem. Petrus apostolus regnum caeli dicit aeter¬num, dicens «introitus in aeternum regnum Dei et Domini nostri Iesu Christi». Omnia, quae de terra oriuntur aut vivunt, corrupti¬bilia sunt et instabilia. Quae autem instabilia, non participant veritatem. Veritas enim Do¬mini permanet in saeculum saeculi. Unde caelestia semper eodem modo manent, nec capiunt corruptionem. Vera igitur vita in natura intellectuali di¬citur caelestialis. Nam intellectualis natura, cum sit capax veri incorruptibilis, dicitur templum Dei, locus seu sedes Dei im¬mortalis. Locus autem incorruptibilis no¬mine caeli exprimitur, ‹dicente Domino: Caelum mihi sedes est›. Et hoc caelum no¬minatur alibi cherubim. Dicit enim pro¬pheta: «Qui sedes super cherubim» etc. Sic et sedes seu throni sunt spiritus intellectua¬les, qui sunt similiter sedes Dei. Unde cor¬poralis locus spiritualis incorruptibilis natu¬rae caelum dicitur esse ob incorruptibilem lucem et pulchritudinem conformiter ad im¬mortalem intelligentiam naturae illius spiri¬tualis. Et omnes nationes hominum Deum dicunt caelum inhabitare, quem cum extra locum non possunt concipere, sibi recte cae¬lum tribuunt, in quo divitias immortalis glo¬riae et aeterni regni ostendit tamquam in or¬natissimo et ad hoc aptato per ipsum incor¬ruptibili palatio. Adhuc Iesum esse Filium Dei probat Io¬hannes apostolus in Canonica sua. Nota bene, quo modo Iohannes in Canonica sua probat Iesum esse Filium Dei. Nam «omnis qui facit peccatum, et iniquitatem facit; et peccatum est iniquitas». Iesus autem «appa¬ruit, ut tolleret peccata, et peccatum in eo non est». Et infra: «Qui facit peccatum, ex diabolo est, quoniam ab initio diabolus pec¬cat. 121va Omnis, qui natus est ex Deo, peccatum non facit, quoniam semen ipsius in eo ma¬net, et non potest peccare, quoniam ex Deo natus est.» Et quasi ‹mundus in maligno po¬situs est›. Et nota, malignum vocat dia¬bolum. Christus vocat malignum principem huius mundi, et Iohannes dicit ‹mundum in maligno positum›, scilicet sub imperio prin¬cipis tenebrarum. Vult igitur probare Iesum esse Filium Dei et omnes alios, qui peccant, ex diabolo. Id autem, quod Iesum conservavit a peccato, fuit semen Dei in eo manens. Et quia ex Deo natus, non potuit peccare. Sed quia Iesus ve¬nit tollere peccata «et peccatum in eo non est», ideo non ex diabolo ut peccatores, sed ex Deo natus est; quia, qui ex Deo natus est, non peccat, sed generatio Dei conservat et malignus non tangit eum. Et hoc, quod ma¬lignus non tangat eum, dixit ipse Iesus: «Ve¬nit princeps mundi huius, et in me non habet quidquam.» Declarat Iohannes quarto ca¬pitulo Canonicae duplicem spiritum, verita¬tis et erroris: spiritum veritatis ex Deo, er¬roris ex maligno. Sed Christus numquam fuit sub maligno, quia spiritus erroris eum tangere non potuit. Quare spiritu veritatis ducebatur. Unde sicut magister habens aliquam veri¬tatem scientiae illam communicat suis fi¬delibus, sic spiritus veritatis omnium verita¬tum manens in Iesu assumit in unionem fi¬deles, quibus de spiritu suo participat, sicut magister participat scientiam. Iesus igitur est Filius Dei, in quo spiritus, qui et veritas. Solus igitur Iesus non errat, sed Patrem et omnia in veritate intuetur. Et omnes, quibus spiritum suum participat, illi in ipso manent et assequuntur in ipso visio¬nem Patris, hoc est vitam aeternam, sicut qui manent in maligno, participant de spiritu er¬roris, in quo a veritate et vita abducuntur. Manere autem in Iesu est permanere in doc¬trina eius, ut ipse Iohannes in secunda epis¬tula declarat. Quare verbum doctrinae Iesu dat participationem spiritus Iesu sive verita¬tis.