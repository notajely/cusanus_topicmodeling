Sermo XXIII Domine, in lumine vultus tui In die Circumcisionis Augustae 9v ‖«Domine, in lumine vultus tui ambulabunt et in nomine tuo exsultabunt et in iustitia tua exaltabuntur». In Psalmo: «Misericordias Domini». «Sancta mater Ecclesia» reperit Spiritum Sanctum per prophetam regium Christi ad¬ventum praecinuisse ex maxima misericordia Dei. Et hunc Psalmum recipit legendum hoc tempore, ut videamus, quo modo Christus an¬nuntiatus fuit patribus et quid patres nostri de eo crediderunt et sperarunt, ut et nos ‹ambu¬lemus in lumine et exsultemur in nomine eius et exaltemur in iustitia eius›. Oremus igitur etc. Tria tanguntur in themate: ambulatio in lumine, exsultatio in nomine, exaltatio in iustitia. Et secundum hoc tria dicam. Primam partem ambulationis expediam in tribus punctis: Quo modo ad coniecturale lumen ambulamus in lumine eius temporaliter sensato? secundo: Quo modo ad rationale lumen pergimus ex lumine stabiliter sensato? tertio: Quo modo ad intellectuale altissimum lumen intramus ex lumine doctrinae Christi, qui est «veritas», sensibiliter recepto? Prima igitur ambulatio est de sensibili ad imaginabile, secunda est de sensibili ad rationale, tertia est perfectissima nobis, scilicet de sensibili ad intellectuale. Et omnis haec ambulatio est de extrinseco ad intrinsecum, de facie sive notitia extrinseca ad intrinsecam, etc. In secunda parte, ubi dicitur «et in nomine tuo exsultabunt», tangam de nomine Dei, quod est ineffabile, de aliis nominibus, scilicet «quat¬tuor litterarum» et aliis, et tertio de nomine «Jesus»‖. ‖Tertia pars: «et in iustitia tua exaltabuntur». ‹Deus in Christo reconciliavit sibi mundum›, ut dicit Paulus II Ad Cor. 5. Et, quia sine ipso nihil sumus et «in ipso vivimus», hinc et ipse, «qui» est iustitia, pro «nobis factus iustitia» per ‹sanguinis effusionem›, quae hodie per ipsum inchoata est; non ergo est extra ipsum iustitia. Et nos non nisi per ipsum exaltari possumus, «qui» pro «nobis iustitia factus» et in ara crucis exaltatus ad se omnia traxit. Exaltamur igitur, si in eius sanguine loti fuerimus, si sibi uniti fuerimus per recessum a mundo, quia ipse sursum est, si ea, «quae sursum sunt»: unitatem, aequa¬litatem et pacem aut unionem, dimissa plurali¬tate et inaequalitate atque divisione quaesiveri¬mus, si ipsum et eius vestigia secuti fuerimus, si, ut ipse ambulavit, ambulaverimus et in eius lumine vitae et doctrinae ipsum lumen quaesiverimus, si per devotam orationem caritate plenam ascenderimus, si nomen ⌈suum⌉ benedixerimus, si bonis operibus nos ei conformaverimus. Dum enim per similitudinem talem carita¬tivam ⌈sibi⌉, qui sursum est, uniti fuerimus, ut non sit alius in nobis quam ipse, exaltabimur in iustitia ⌈sua⌉. Etc.‖ PARS PRIMA De ambulatiom in lumine Christi 1) Quo modo in lumine Christi temporaliter sensato ad coniecturale lumen ambulemus a) Omnia nobis in lumine. Christi videnda esse 10r ‖«Videbimus in lumine» ipsius «lumen». Nam sicut nihil sine luce per oculos bonos etiam videri potest sensibiliter, ita nec spiritualiter sine sapientia. Lumen autem unum per se est visibile sine alio lumine; ita lumen aeternum. Multa sunt similia luminis sensibilis et spiri¬tualis, licet improportionaliter differentia. Omnia autem per Christum mensuramus: Si patientiam, si sapientiam, si iustitiam, si sanctitatem etc., omnia illa in quibuscumque non aliter videmus nisi in luce, quae est Christus, extra quam non est nec virtus nec sanctitas. Non est sanctitas Petri nisi in sanctitate Christi visibilis, quia, nisi in illa sanctitate esset, nec esset nec videri posset. Sanctitas Christi omnes complicat sanctitates sicut lux omnes colores; et quamvis lux non habeat contractum colorem, omnes tamen in se ostendit. Sanctitas autem Christi per se est intellegibilis, quia est ipsa sanctitas, sicut lux; nihil enim scimus extra hanc lucem. In illa luce id scimus, quod volumus, quanto nos radios aliter et pro¬fundius receperimus; omnia ibi sunt. Si sapien¬tiam in nobis esse volumus et ad hoc in lumine ambulaverimus, eam reperiemus. Etc. Et hoc primo.‖ b) De aetatibus humanitatis earumque complicatione in Christo Paulus apostolus Ad Galatas scribens eosque ‹in veritate evangelii› instruens, quo modo nos liberi sumus in Christo et a servitute liberati, ait in epistola hodiernae dominicae: «Quanto tempore heres parvulus est, nihil differt a servo», etc. «Ita et nos, cum essemus parvuli, sub ele¬mentis mundi eramus servientes. At ubi venit plenitudo temporis, misit Deus Filium suum», etc. Oportet intellegentem in omnibus ita ad complicationem sicut explicationem advertere, ne erret. Ecce, mundus ipse est unus, et eius unitas est in pluralitate. Et est humanitas una in multis hominibus, et est unus homo in multis membris. Et e converso: Sicut unus homo pergit ab initio vitae suae per aetates suas ad mortem, ita quidem humanitas una aetates suas habet. Et similiter et mundus. Si igitur consideras humanitatem omnium hominum ab initio hominum usque ad finem ad instar ut unius hominis, multa videbis abs¬condita, quae nobis Paulus quam breviter insinuare nititur in epistola praefata. Nam ab initio humana natura erat ut infan¬tilis, quando «Deus fecit tunicas» Adae et Evae, quae parum ante se nudos ignorabant. Post hoc ipsa natura humana puerilis fuit et ratione uti coepit ad Deum tempore Abrahae, in quo hoc semen rationis in¬cepit per circumcisionem praeputii sensibilis figuratum. Deinde ipsa natura humana progressa est ad robustiorem aetatem, ut et disciplinalis fieret, et hoc Moysi tempore, quando sub doctore et regulis legis ut «sub paedagogo» constituebatur. Post hoc pervenit ipsa humanitas ad ‹pleni¬tudinem temporis› et perfectionis, ad ipsum scilicet intellectum sapientiae liberum. Et tunc sapientia unita est humanitati in Christo, Domino nostro, et non potuit plus crescere ipsa natura, quae ad perfectissimum gradum pervenit. Ista enim in quolibet homine reperimus, quoniam intellegentia, quae est incorruptibilis et immortalis et substantia animae nostrae, in initio nativitatis pueri non deprehenditur, sed latet in potentia sensibilis naturae. Deinde pro¬greditur ad rationalem, deinde ad doctrinalem, deinde ad intellectualem. Et quia per intellectum unitur Deo, tunc in eo quiescit. Et ista sunt advertenda. Christus autem omnia complens, quamvis ab initio conceptionis perfectissimus et sapientissi¬mus esset, quasi in ipso ut in principe compli¬cata foret humana natura, infans fuit, deinde circumcisus, deinde ‹auditor legis› et observator oboediens, deinde doctor «quasi potestatem habens». 10v Praeterea, nulla aetas hominum secundum praemissa reperta est, quae non se consimiliter habeat; puta aetas sensibilis naturae non carebat ratione, disciplina et intellectu, sed compara¬tione ad sequentem sensibilis fuit. Sic quidem aetas Christi est intellectualis aetas, in qua tamen alias esse etiam Christus ostendit in se ipso, ut praemittitur. Tota igitur aetas intellectualis, quae Christi est, qui est «veritas» et sapientia Patris, in suis gradibus explicetur. Et videmus, quo modo ab initio in simpli¬citate et infantili aetate comparatione intellec¬tualis perfectionis incepit Christus in hominibus, quando piscatores simplices et gentes non in ‹sublimitate› scientiae et ‹sermonum› Christum receperunt. Ista autem infantilis aetas octo die¬bus consummatis ad ‹sanguinis effusionem› in praeputio venit. Deinde venit aetas praeputii et oblationis, in qua martyres Christi fuerunt. Et post hoc tempus advenit, ut homines «sub paedagogo» essent legis christianae et eam observarent. Appropinquat tempus, ut Christus «quasi potestatem habens» ad spiritualem intellectum clarissime elevet, quasi Christus ‹transiturus sit de hoc mundo ad Patrem› per ‹mortificationem carnis› in acerbissima passione sensibili, quia ‹sensus spiritui adversatur›. c) De fine saeculi coniectura pronuntiatur Legamus igitur ex vita Christi, quid de nostra aetate sentire debeamus. Et tunc repe¬riemus, quo modo Christus natus, circumcisus, ductus ad Aegyptum, repertus in templo etc.; deinde a duodecimo anno usque ad quasi trice¬simum non reperitur nisi quasi dormivisse, quia nihil reperitur de eo, nisi quod fuit in mundo. Post hoc apparuit, et brevi post «crucifixus» est et «ascendit in caelum». Consideremus nunc, quando defecit ‹fusio sanguinis› in praeputio, quando defecit Christus in templis crescere, quando incepit quasi sub neglectu haberi; et comparemus tempora ad aetatem Christi; et sciemus tempora praedica¬tionis Christi et passionis propinqua. Nam in octavo die circumcisio incepit, quando Stephanus martyrizatus fuit, et duravit circumcisio annis multis. Deinde repertus est Christus ‹in templo et in his, quae Patris sui erant›, anno duodecimo. Et arbitror annum unum liberae aetatis in quinquaginta extendi. Et ita sexcentesimo anno post Christum repertus est in templo usque ad tempus sancti Gregorii. Post hoc per septem¬decim annos non est visus aliquid facere, et ita per octingentos quinquaginta annos. Et nunc incipiet apparere ‹ut potestatem habens› proximo ex isto, et per centum quinquaginta annos durabit apparitio eius. Deinde sequetur ultima persecutio cruci¬fixionis, deinde resurrectio et ascensio corporis mystici ad triumphantem ecclesiam. Etc. ‖Item, concordat cum Daniele praecise, qui «ab exitu sermonis» ‹duo milia trecentos› ‹dies pro anno› futuros habuit, et fuit quingentis quinquaginta novem annis ante Christum. Considera bene pro isto conceptu, quo modo, ut ait Philo, Moyses revelationem ultimam, postquam mortuus est subito, habuit: tempus in quattuor dividi, et duo tunc consummata esse et duo restasse. Hoc concordat cum isto. Item illud, quod Lactantius dicit de septem milibus annorum, etiam concordat. Considera etiam Ezechielis visionem de quattuor ‹rotis euntibus et non revertentibus›, et sunt ista tempora; et quo modo ‹quattuor› sunt ‹animalia› etc. Omnia ista concordant.‖ 11r Dico igitur, quod sicut «dies sanctificatus» est dies sabbati, quae est dies requiei et erepti¬onis nostrae a servitute, et est dies illa, quando Verbum unitum est humanitati. Ex illa die multiplicantur anni sanctificati, quia, ut dicitur Levitici vicesimo quinto capitulo, ‹annus iubilaeus sive quinquagesimus› a septimo nu¬mero sanctificato progreditur, qui est etiam annus sanctificatus pro libertate et requie. Christus autem est requies et omne sabbatum. Anni igitur Christi sunt anni requiei sive iubilaei, ‖ut videtur probari Lucae 4 ibi: «An¬num Domini et diem retributionis»‖. Annuntio igitur vobis, quod nos nunc sumus in Christo duodetriginta annorum, et incipit ultima quinta undetricesimi anni ‖et propinqui ad tempus‖, in quo Christus se ostendit et in Jordane lotus est et ‹Spiritus Domini descendit super eum et remansit super eum› et apparuit mundo ut Messias digito Johannis ostensus. Et hic est «annus novus», quem pro hac die vobis futurum opto in Christo. Praecedet autem Johannes hunc Christi adventum in ecclesiam, ‖cuius praedicandi tempus statim instabit, ut agamus paenitentiam‖. ‖Hic considera, quo modo adhuc sunt forte anni quadraginta, ut Christus manifestetur uni¬versis nationibus successive; et patietur. Post¬quam centum quinquaginta annis et paucis ultra sic crevit, veniet ultima tribulatio, qua numquam fuit maior, scilicet crucifixionis; sed sequetur statim resurrectio et ascensio post ali¬quot annos. Et erit finis mundi. Ista sunt verisimilia, sed non sunt nobis certa. Etc.‖ 2) Quo modo ex lumine stabiliter sensato ad rationale lumen pergamus Quoniam autem annuntiatum est prope esse tempus apparitionis, lavationis ecclesiae in Jordane et descensionis Spiritus Sancti super eam et illuminationis ipsius in omni sapientia aeterna, primo necesse est, ut modos ad sapien¬tiam ascendendi habeamus. Et non datur prior quam cognitione nominis eius. Si igitur in cognitionem nominis eius primo ascendere debemus et ad gradus nos convertere volumus, non videtur necessarium, ut ad libros pergamus, quoniam multorum librorum «nullus est numerus». Quare potius in inextricabilitatem vanitatis incidemus, si in multiplicitate innu¬merabili convolvemur. Sapientes enim primi, ut Pythagoras, Socrates et etiam Christus nihil scripserunt, ut ait Augustinus, De concordantia Evange¬listarum, quia non putarunt conferre sapientiae, ut de ea scriberetur; est enim hoc eius maiesta¬tem potius minorare et obumbrare. Et non est nisi unus ‹liber vitae›, in quo est ipsa omnium sapientia, quae est finis. Alii libri multi finem non habent. ‹Liber› autem ‹vitae› est spiritualis et intellectualis, cuius libri imaginem gestant omnes alii libri per disciplinam, rationem aut sensum complicati. Non est igitur nobis in librorum multitudine laborandum, qui ex hominibus fabricati sunt, sed, si necessarium habemus de sensibili ascen¬dere ad intellegibile et de extrinseco ad intrin¬secum, de visibili ad spirituale, ad ‹librum› unum ‹Dei digito scriptum› nos convertamus! Fingat igitur unusquisque se Adam esse et per nativitatem in mundum se solum intrasse et videre hunc mundum. Hic enim respiciens omnia, caelum, stellas, terram, aquas, primo multitudinem concipit entium; secundo, dum illorum 11v lin.1-28 videt diversitatem magnitudinis, con¬cipit inaequalitatem; tertio, dum videt ‹stellas sursum et terram deorsum› et orientem et occidentem ac meridiem et septemtrionem et duo quaecumque in diversis locis, concipit divisionem. Et ita habet multitudinem, ex qua oritur inaequalitas; ex uno enim et altero oritur inae¬qualitas; unum et alterum est multitudo. Inae¬qualitas igitur praesupponit multitudinem, ex qua generatur. Ex multitudine autem et inae¬qualitate oritur divisio. Multa enim inaequalia necessario sunt divisa; et nemo est ita simplex, quin ista videat aperte. Et quia multitudo ex se non est, sed ex unitate, – cadit enim multitudo ab unitate; per hoc enim multitudo est, quia non est unitas semel sive uniter, sed unitas plurificata –, vides satis, quod multitudo ab uno cadit et quod ipsa multitudo non habet subsistentiam extra uni¬tatem. Sublata enim unitate nihil amplius remanet in multitudine. Omne igitur, quod est multitudo, est ab unitate, quae in omni multi¬tudine et in qualibet parte eius integra est, et in qua est ipsa multitudo. Deinde considerat, quo modo inaequalitas cadit ab aequalitate. Qui enim dicit inaequale, dicit prioriter aequale, a quo cadit inaequale. Et ideo omnis inaequalitas habet prioriter aequalitatem, in quam reducitur. Quapropter inaequalitas non habet esse nisi ab aequalitate, a qua cadit, ad quam se habet ut multitudo ad unitatem. Deinde divisio praesupponit unionem ac conexionem, sicut multitudo unitatem et inae¬qualitas aequalitatem. Quapropter vides mun¬dum esse principiatum; et sicut ipsum princi¬piatum est multiplex, inaequale ac divisum, ita eius principium est unum, aequale, conexum. Et ita vides, quod primum principium est «unitas, aequalitas et conexio», sine quibus principiati multiplicis, inaequalis et divisi prin¬cipium esse non posset. Et quoniam ex unitate cadit multitudo, est unitas ut «Pater multarum gentium». Et aequa¬litas recte dici potest «Filius» unitatis; non enim oritur aequalitas nisi ex unitate. Et conexio «Spiritus Sanctus» dicitur. Quo modo in lumine Christi sensibiliter recepto ad intellectuale altissimum lumen intremus, profunditate doctrinae Christi in Pater noster illustratur 12v ‖Et nunc tibi intellectus apertus est, ut videas, quanta profunditas est in verbo Christi, quod gestat aeternae Sapientiae imaginem, cuius elocutio per ipsum fuit in Sancto Spiritu. Et ad hoc videndum nolo te ducere extra id, quod tu scis. Sicut non sum usus nisi mundo visibili tamquam explicato verbo Dei, ita capere volo aliquod verbum Christi ab eodem huma¬niter prolatum, quod tibi sit notum, et sit: «Pater noster» etc. Dico igitur, quod omnis sapientia Dei relucet in illo sermone. Primo quidem dicitur: «Pater noster, qui es in caelis». Clare vides id, quod dixi de unitate multi¬tudinis et Patre universorum, clarissime hic exprimi. «Pater» enim dicit, non: patres. Addit «noster», ut videas unitatem causam pluralitatis via creationis aut omni modo principiandi. Addit: «tu», «qui es». Si igitur Pater unus est, quia dicit «tu», et ille «qui est», manifestum est omnem pluralitatem eorum, quae sunt, ab ipso Patre unico esse. Et ad hoc, ut adhuc clarissime videas illius Patris unici, «qui est», naturam fecundissimam incomprehensibilem, addit ipsum esse et «in caelis». Quo modo igitur est unitas in se absolute et in pluralitate est omne id, quod est pluralitas, ita hic dicit unum Patrem esse in multis caelis. Dicit notanter «caelis» potius quam elementis, ut cognoscamus, quod suprema et perfectissima natura, quae caeli nomine designatur, quae in multis caelis est, non habet esse nisi ab esse uno, quod in ipsa est, scilicet Patre. Et nihil est per nos de Patre perceptibile, quod ibi in illo sermone non contineatur. Deinde sequitur: «Sanctificetur nomen tuum». In qua brevissima oratione continetur omne id, quod de Filio seu Verbo intellegi per nos potest. Est enim ipsum «nomen», si est nomen verissimum, necessario aequale nominato. Et quia dicitur «nomen tuum», patet, quale est nomen Patris, quia est «imago», «splendor», in¬finita aequalitas «Patris». Docet igitur Christus per cognitionem Patris cognoscere eius nomen, ut per nomen cognoscamus Patrem. Instruit, ut hoc «Nomen», quod est Veritas et Sapientia aeterna, «sanctificetur». Hoc autem est, quando influitur nobis intellectualiter a Patre; tunc enim, quando influxum ceperimus per conversionem intellectus ad ipsam Sapientiam, tunc enim, quando ipsam intellectualiter videre incipimus, sanctificatur, quia nihil intellectus potest plus magnificare, laudare et sanctificare quam infinitam Sapientiam. Aliud enim non potest intellectus purus praeferre Sapientiae et Verbo Dei, sicut oculus nihil potest praeferre pulchro etc. Sequitur: «Adveniat regnum tuum». Non est aliud ‹regnum Patris› nisi aeternus nexus. Dicit enim alibi Christus, quo modo «omne regnum in se divisum desolabitur». Divisio igitur opponitur regno. Quare de essentia regni est unio sive amor, quia ibi est quies. Quare non aliud nobis exprimitur quam notitia omnis nobis possibilis Sancti Spiritus, et quid petere debeamus. Debemus igitur 13r petere, ut hoc «Regnum» aeterni nexus, amoris et quietis, in quo quiescat omne desiderium nostrum, nobis «adveniat». Et sicut intellectus non est satiabilis nisi per Verbum et Sapientiam aeternam Patris, ita nec voluntas [non] est quietabilis nisi in Spiritu Sancto, in quo adipiscitur ‹regnum pacis, cuius non est finis›. Post hoc explicata Trinitate unitatis principii nostri quoad ea, quae nos instruunt quid cre¬dendum et petendum ac sperandum – sine enim spe consequendi frustra peteremus, et hinc in petitione instruit etiam, quid indubie speran¬dum –, sequitur, quid sentire debemus de uni¬versa creatura in ordine ad ipsum principium, et subiungit, quod «voluntas fiat in caelo et in terra». Hoc est quidem affirmare omnia quaecumque secundum eius voluntatem fieri. In quo omnis effluxus creaturarum exprimitur, scilicet quo modo «in caelo et terra» omnia sunt a Deo Patre in Verbo, scilicet «fiat», et in Spiritu Sancto, scilicet ‹voluntate›. Et est admiranda compen¬diositas orationis, quam nulli libri scripti aut scribendi de effluxu creaturarum exprimere possent. Facta autem illuminatione de creatione de incarnatione subiungit: «Panem nostrum» etc. Ait Christus: «Ego sum panis vivus, qui de caelo descendi» etc. Non voluit nos aliud petere debere quam [quod] «panem» illum «super¬stantialem» nobis cotidie necessarium nobis dari «hodie», in hoc scilicet die praesentis temporis corruptibilis. Unde hic panis, qui hic petitur, est panis necessarius ad vitam. Unde, quoniam alius panis reficit temporaliter et alius aeter¬naliter, ut etiam Evangelistae utrumque ex¬primunt, ita uterque panis necessarius petitur, scilicet <qui> «de caelo», ‹superstantialis›, est et, qui de terra est. Et quia statim praemisit «caelum» et «terram», caelum temporaliter incorruptibile et terram corruptibilem, ideo hic de ‹pane caeli›, scilicet incorruptibili, et terrae, scilicet corruptibili, nos instruit, ut credamus ex praemissis talem panem a Deo dari nobis posse, et ut speremus eum nobis dari, quando eum petiverimus. Omnis autem petitio caritatem pro forma praesupponit. Et in hoc vide artificem maximum, ut ex primo sit probatio omnium, scilicet «Pater noster, qui es in caelis», et in omnibus sequen¬tibus sit instructio in fide, in spe et in caritate. Haec enim oratio «Sanctificetur nomen tuum» nos instruit, quid credere debeamus de Nomine seu Filio, quid sperare et quid amare. Amor enim petit: Quod amamus, desideramus et petimus. Ita quidem facit in omnibus. Ista etiam oratio «Panem nostrum cotidianum» sive «superstantialem» «da nobis» in hoc, quod dicit «nobis», nos instruit, quo modo unus est panis multorum; et haec multitudo est unita multitudo ad recipiendum unum panem. Et in hoc exprimitur natura ipsius panis supermiranda et habitudo ecclesiae, et quo modo capacitas illius panis est in ecclesia. Deinde sequitur: «Et dimitte nobis debita nostra». In hoc ostenditur fructus panis, mediante quo petere possumus dimitti debita: De fructu passionis et satisfactionis Christi pro ecclesia omnia complectitur; et quod non potest peti ista remissio nisi 13v in unitate ecclesiae per hoc, quod dicit «nobis»; et infinita horum, quae hic continentur. Deinde subiungit legem ‹ecclesiae, quae est corpus Christi›, dicens: «sicut et nos dimitti¬mus» etc. Diligere enim alterutrum simpliciter, nulla exceptione admissa, est «lex omnis» unitatis sive ecclesiae. Nemo igitur fratrem in Christo odire debet, si a Deo diligi voluerit. Et non est lex, quae non sit in plenitudine sua hic. Quid enim est aliud «lex omnis» quam ita ‹aliis facere, ut quis sibi vellet fieri›? Et hoc est dimittere alterutrum Christo nobis hoc dicente, Paulo, Johanne et aliis apostolis hoc praedicantibus. Deinde subiungit «Et ne nos inducas» etc. ostendens non omnes, quibus datur remissio, in gratia confirmatos, sed adhuc illos temptari et cadere posse et continue gratia Dei indigere. Et dicit: «Et ne nos inducas» etc., quasi diceret: Postquam non possumus in hoc mundo sine temptatione esse et postquam nemo a casu nos praeservare potest, nisi tu, Deus, ‹non inducas nos› permissive «in temptationem»! Et dicit «inducas», quasi inductio in tempta¬tionem sive a diabolo sive mundo sive carne fieri non posset usque ad victoriam et nostram inductionem nisi Deo permittente. Qui eo, quod permittit, agere dicitur suo modo, ut non credat homo se vinci posse a fortitudine et potestate temptatoris, si Deus manum pro¬tectionis non subtraxerit, ut omnia Deo attri¬buamus et ipsum solum protectorem advocemus et non creaturam aliquam, quoniam nulla est, quae quidquam ex se possit supra hominem. Ultimo subiungit: «Sed libera nos a malo», in quo fides instruitur solum Deum nos a malo liberare posse. Et per hoc, quod dicitur «sed libera», osten¬ditur Deo hoc propriissime convenire liberare a malo, et non illud, quod praemittitur, scilicet inducere in temptationem, quia permissive, cum non sit Deus «temptator», sed «remunerator». Posse igitur Deum nos ab omni malo liberare, et in hoc nos firmiter sperare et ardenti caritate petere debere: nos Christus instruit. Et in hoc patet, quo modo ultima felicitas et finis deside¬riorum est Deus, qui nos ab omni malo [liberare non] aliter [potest] quam <eo>, quod nobis summum bonum donet, liberare non potest. So¬lum enim summum bonum est ab omni corrupti¬bilitate et condicione mali liberatum; nec est me¬dium inter bonum et malum. Quare non aliud petimus per remotionem mali a nobis quam summum bonum, in quo quietamur tantum. Talibus quidem et profundioribus doctrinis illuminamur in lumine doctrinae Christi ambu¬lantes. Et hoc de primo sufficit‖. PARS SECUNDA De exsultatione in nomine Dei et Jesu 1) De ineffabili Nomine Dei 11v lin.28 Reperto igitur principio hac via simplici de nomine eius dicamus. Et statim patet, cum nomen debeat nominati perfecta innotescendi ratio esse, quae ad eius notitiam deducat, quod tunc nullum nomen, quod multitudini convenit, potest convenire principio multitudinis. Omne autem nomen in caelo et terra nomi¬nabile multitudinem praesupponit, quia motu rationis ad discretionem imponitur. Discretio unum et alterum praesupponit. Quare «nomen Dei [est] supra omne nomen est», quod aut in caelo aut in terra, aut in hoc aut in futuro saeculo est nominabile. Et propterea ait Trismegistus deum inef¬fabilem, quia ‹aut necessarium foret eum omnium nominibus nominari aut omnia nomine ipsius›, cum ipse sit unitas in multitudine, quae est in ipsa unitate. Et hoc est, quod ait Salomon Proverbio¬rum 30, quod ‹vir, cum quo Deus <est>, con¬siderans per ascensum ad caelum et descensum› universa, quae in mundo sunt, ducitur ad admirationem nominis Dei et Filii eius; et ibi in admiratione sistit, ut fecit etiam David in Psalmo «Domine, Dominus noster» usque ad finem, quoniam ‹nemo novit nomen eius nisi ipse› (Apocalypsis 19 cap.). 12r lin.1-38 ‖Scimus tamen ex statim praemissis non esse nomen Patris aliud quam Filium suum. Non enim potest aliud nomen reperiri, quod nos ducere possit in Patris notitiam, nisi illud Verbum sive nomen infinitum, quod est infinita Aequalitas Patris. Hoc autem Nomen Patris, scilicet Filius in divinis, sicut est ratio infinita omnium rationum, ita et nomen omnium nominum per rationem impositorum. Et ita complicat hoc Nomen omnia nomina, sicut Aequalitas infinita omnia inaequalia. Et sicut non est aliud hoc Nomen quam in¬finita forma, ita omne nomen coincidit cum forma. Advenit igitur omni rei nomen per adventum formae, ut in sigillis cereis dicimus esse illa sigilla regis propter formam regis. Et ex adventu humanitatis ad materiam dicimus individuum hominem; et ita de reliquis. Quapropter, cum omnis forma in materia sit imago formae infinitae et absolutae, tunc etiam omne nomen in tantum est nomen, in quantum est imago infiniti absoluti Nominis. Videtur igitur nunc consequenter, quo modo nullum nomen cuiuscumque rei, quod ⌈sibi⌉ imponitur ex rationis discursu fundamentum sumente ex aliquo sensibili, est praecisum nomen rei. Sed in multitudine nominum virtutes nominati explicantium particulariter relucet praecisum nomen rei, sicut unitas in multitudine. ‹Homo enim dicitur ab humo, ⌈antropos⌉ ob situm con¬versum›, et ita de aliis linguis. Unde illa nomina non exprimunt quidditatem hominis praecisam, quae ita est innominabilis sicut non scibilis, sed exprimunt aliquid ipsius hominis. Ita de anima, quae dicitur «ratio» a ratiocinando, dicitur «mens», «intellectus», «spi¬ritus», etc. Vides igitur manifeste, quod non solum nomen Dei est innominabile, sed nec etiam nomen praecisum cuiusque rei. Et relucet nomen Dei in omnibus nominibus ut in imagine. Et sicut Dei Verbum est Nomen infinitum, ita et Sermo infinitus; et omnes linguae et sermones sunt explicatio illius. Unde pluralitas linguarum cadit ab illo Sermone, sicut pluralitas ab Unitate. Et ita consequenter considera, quod nomi¬natio nominis Dei non est possibilis creaturae. Infinitum enim, sicut non potest habere nomen nisi infinitum sibi aequale, ita non potest nomi¬nari nisi infinite. Est igitur Spiritus Sanctus nexus ille infinitus nominis infiniti et infiniti nominati. In omni igitur prolatione aut elocu¬tione resplendet infinita nominatio seu elocutio, sicut conexio est in divisione seu unitas in pluralitate. Nulla igitur reperitur praecisa elocutio de quacumque re, quin praecisior dari possit. Et in omni elocutione tantum resplendet Elocutio infinita sive Spiritus Sanctus, quantum illa elocutio plus tendit ad veritatem. Et hinc proprie dicitur «loqui» in sapientibus et prophetis et in omnibus, qui veritatem an¬nuntiant. Ait enim Christus ad praedicatores veritatis: «Non enim vos estis, qui loquimini, sed Spiritus Patris vestri, qui loquitur in vobis». Et Paulus ait: «Nemo potest dicere Jesus nisi in Spiritu Sancto». Et in hoc Scripturae aperi¬untur‖. 2) De nominibus Dei, quae in Sacra Scriptura inveniuntur 14r Est consequenter dicendum de nominibus Dei, quae in Scripturis reperiuntur. Et primo notandum, quod inter omnia Dei nomina est unum supremum et sacrum, scilicet quattuor litterarum, quia illud nomen dicitur esse nomen substantiae et omnipotentiae Dei ‖ et admirabile. Gen. 32: «Cur quaeris nomen meum admirabile?»‖ Et non est translatum et dicitur «Tetragrammaton» Graece, quasi «quat¬tuor litterarum», scilicet Joth, He, Vau, He. Alia nomina Deum significant contracte aut propter iustitiam aut fortitudinem aut princi¬patum etc., ut illa divina nomina exponuntur a Rabbi ⌈Salomon⌉ et sancto Hieronymo. Latent autem infinita secreta in illis, ut sapientes declarant; quae omnia hoc loco explicare nequeo. 3) De exsultatione in nomine Jesu Tertio de hoc sacratissimo nomine «Jesus», hodie circumciso puero imposito, subiungendum est. Et est «Jesus» nomen Hebraeum et idem, quod «Salvator», ut ait angelus, quia ‹salvat populum›. Hoc enim «nomen» Christi Domini «vocatur» hodie «Verbum Dei», quando Christus ‹vestem› rubrum ‹sanguine habere› coepit, ut ait Johannes in Apocalypsis cap. 19. Nam «misit Verbum et sanavit eos». Sanatio igitur est opus Verbi Dei. Et hinc ait Petrus apostolus ‹plenus Spiritu Sancto› (Act. 4), quod ‹non est aliud nomen sub sole, in quo sit salus, quam in nomine Jesus›. Et propter hoc ait Apostolus ‹in nomine Jesu omne genu flecti caelestium, terrestrium et infernorum, quia est nomen Filii Dei exaltatum supra omne nomen›, quod in caelo est aut in terra ‖(Ad Phil. 2)‖. «Omnia» enim ista «eidem subiecta sunt». O, quanta sunt profundissima mysteria dul¬cissimi nominis Jesus, de quo sanctus Bernar¬dus dulcissime canit! Quicumque igitur christi¬anus est, dum hoc nomen audit, exsultari debet in intimo cordis sui et se ad reverentiam Christi, cuius hoc nomen est, inclinare. Vide, quo modo papae et principum oratores, dum eorum dominum nominant, non faciunt hoc nisi cum convenienti reverentia! Igitur qualis debeat nomini, quod est «supra omnem principatum», reverentia ostendi, dum in missa aut alibi auditur, quisque bene ex se cognoscit! Quis non veneratur libenter memo¬riam nominis amici, fratris aut benefactoris? Quanto magis Redemptoris, Regeneratoris! Vide, si reverentia et observatio illius nominis habetur, a quo exspectamus aliqua convenientia, quanto maior huic nomini obligamur! Si credimus Christum Deum et hominem esse et Salvatorem et hoc ‹eius nomen ab angelo prius vocatum›, tunc ⌈apostoli⌉ omnes curas et salvationes in hoc nomine fecisse, sicut et legimus, manifestum est. Tunc certissime etiam credere debemus nos salvationem et medelam omnium adversitatum per hoc nomen consequi posse, si ipsum fide integra, spe firma et ardenti caritate invo¬caverimus. Si enim voce significativa, ut praefertur, benedictum nomen protulerimus corde ad Christum converso, ipsum in veritate 14v invo¬cantes pro nostra salute, non dubium: exau¬diemur. «Est» enim «prope omnibus invocanti¬bus eum». «Mirificavit» enim ita «Dominus Sanctum suum», ut «me exaudiet, cum clamavero ad eum» eo dicente: «Petite et accipietis». ‖Ad Romanos 10: «Omnis, qui invocaverit nomen» eius, «salvus erit»; et Joel 2 idem‖. Et hoc ait Christus, quod ‹signa, quae fideles consequen¬tur› in Christo, ‹sunt, quod in nomine eius daemonia eiciunt› ‖Marci ultimo‖ etc. Nolite igitur in alio nomine salutem quaerere neque sequimini magos aut sortilegos, sed in hoc «Verbo abbreviato, quod fecit» Deus «super terram», et in hoc fonte vivo «quaerite», quae¬cumque volueritis «et invenietis» utendo hoc nomine «Jesus» ut memoriali et signo et nomine sacratissimo Christi, Salvatoris nostri, ipsum per hoc nomen invocantes. Et si non audierit semper, erit autem, quia vult a te fidem maiorem, spem et caritatem, et quod <salus> augeatur in te ex reiterata petitione. Quare dicit: «Pulsate, et aperietur!». Vult pro tua salute pulsari. Si forte nec pulsatus concedit, est ex eo, quia ‹nescis, quod petis›. Nam putas te salutem a Salvatore quaerere et quaeris detrimentum aut mortem, quam nequit «Sal¬vator» et «Vita» dare. Si igitur es verus christianus et evangelio credis, tunc et istis credere teneris, et non potes nisi consolari a Consolatore, sive ipse con¬cesserit petita sive non. Non potest igitur tibi nisi bene facere, qui est optimus. ‖Semper est benedicendum nomen Domini. O blasphemi, o sortilegae, videte errorem vestrum!‖ Contemplare igitur hic hoc nomen dulcissi¬mum «Jesus» quasi thesaurum omnium deside¬riorum et amplectere ipsum ut unicum con¬solatorium refugium. Si tristis es ob adversi¬tates, confuge ad Jesum et contemplare eius adversitates, quas pro te passus est, et reperies quietem in eo; et eris contentus in ipsis patien¬tiam habere ad imitationem Christi, si non abs¬tulerit Christus. Et quia nihil poteris pati, quod Christus non sit passus, habes in omnibus ad ipsum refugium et in refugio consolationem etc. Docete igitur pueros vestros recedere ab omni malo nomine et maledicto, et incorporate consuetudinem eorum dulcissimo nomini Jesu! Orate continue cum cordis attentione Christum, ut in virtute nominis et memoriae suae vos protegat et defendat, et consequimini etc. ‖Considera, quod remuneratio honorantis nomen Domini est centupla. Matth. 19: «Omnis, qui reliquerit domum aut fratres aut sorores aut patrem aut matrem aut filios aut agros propter nomen meum, centuplum accipiet et vitam aeternam possidebit». Nota istam remunerationem et indulgentiam! Conclude, quo modo, si laudabimus nomen Domini assidue, exsultabimus in eo hic et in patria inter laudantes etc., quoniam, ut ait Augustinus in fine De civitate Dei, «videbi¬mus, amabimus et laudabimus ibi». Etc.‖