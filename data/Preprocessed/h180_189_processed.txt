Cod. Vat. Lat. 1245 fol.92rb «Qui manducat hunc panem vivet in aeternum». Ultra ea, quae in aliis sermonibus huius festi ha¬bentur, advertendum quod cibus panis vitae est incorruptibilis; nam praestat aeternam vitam. Solus autem Deus est qui inhabitat immortalitatem, ut Paulus dicit I Timothei 6o. Dicimus autem Deum esse in caelo. Sed inhabitationem intelligere debe¬mus esse immortalitatem; unde, quia inhabitare seu habere est esse in Deo, sic Deus est ipsa immorta¬litas. Neque potest infinita vita melius quam per immortalitatem exprimi; nam non posse mori est maxima vita, quae non potest esse maior nec mi¬nor, et ita infinita. Deus est thesaurus vitae infinitus. Intellectualis natura non vivit, nisi habeat sapientiam. Intellectus qui est ipsa sapientia est vivens vita infinita. Pascit autem verbo suo omnis sapiens eos, quos vocat ad consortium et participationem sapientiae vivifican¬tis. Christus panis vitae seu verbum Patris est; ideo pascit vita aeterna, quia verbum aeternum Dei Pa¬tris vivificantis. Est Christus verbum vivificans Pa¬tris vivificantis per missionem Spiritus vivificantis a Patre procedentis. Quod ‹sapientia sit clara et numquam marcescat› et quod praestet immortalitatem et melior sit quam omnes divitiae et quod incomparabiliter omnia quae cogitari possint vincat, in libris Sapientiae ostenditur. Sapientia dat rectum iudicium. ‹Iu¬stitia est perpetua et immortalis›, quia fructus sa¬pientiae. Ita dicebat sapiens Sapientiae 1o, Cod. Vat. Lat. 1245 fol.92va et 5o quia «iusti in perpetuum vivent». Sapientia igitur praestat immortalitatem, quod in similitudine visus ita venari poteris; nam oculus intellectualis se habet ad sensibilem sicut veritas ad similitudinem. Nullus sensus nobilior visu, sicut nulla potentia animae nobilior intel¬lectu. Visus ex luce et per ipsam vivit; nam sub¬lata luce videre nequit; videre autem eius est suum vivere. Visui veniunt omnia pariter quae appetit cum luce. Sic se habet sapientia ad intel¬lectum. Unde sapiens ait Sapientiae 7o, quo mo¬do pro luce habuit illam, «quoniam lumen illius inexstinguibile est», quia «candor est lucis aeter¬nae et speculum sine macula Dei maiestatis et imago bonitatis» eius et quod ‹omnia bona pari¬ter venerunt sibi cum illa›. Et sicut lux grata visui descendit a fonte sen¬sibilis lucis, scilicet sole, sic sapientia a creatore solis. Unde ait sapiens: ‹Mitte mihi sedium tua¬rum assistricem sapientiam›. Sicut visus est pe¬nitus sine actu vitae et non potest attingere se <nec> etiam habere esse sine luce sensibili, sic intellectus non potest habere actum vitae neque gustare vitam, quia se vivere intelligere nequit sine actu vitae suae, qui est intelligere, absque luce spirituali seu intellectuali. Sapientia lux est veritatis. Sicut visibile sine luce non videtur, sic veritas per intellectum sine sapientia. Visus dicit nihil luci comparabile; nam, si in prospectu eius omnia forent visibilia, illa sine luce sibi essent tamquam non essent. Sic de omnibus intelligi¬bilibus sine luce intellectuali. Verbum Dei est deferens veritatem ad ani¬mam fidelem, verbum est sapientia, veritas est obiectum pascens, sicut lux defert colorem ad visum, et color est obiectum pascens visum. Co¬lores non sunt nisi a luce. Sic rerum veritates non sunt nisi ab aeterna sapientia; omnium enim mater est, Sapientiae 7o. Est veritas cibus per¬petuus permanens in saeculum saeculi, qui non videtur nisi per sapientem; est igitur sapientia in se complicans omnia quae spiritus noster desi¬derat. Et sicut absolutus color est lux, sic et ab¬soluta veritas est aeterna sapientia. Unde lux est vera pascentia visus, et omne quod visum pascit non est nisi lux in fonte. Et sapientia est vera pascentia intellectus, et omne ipsum pascens Cod. Vat. Lat. 1245 fol.92vb non est nisi sapientia in fonte. Visus sine luce in tenebris est in aerumna mortis; sic intellectus dicitur esse in tenebris et in aerumna mortis sine intellectuali luce. Fides christiana in anima est sicut visus. Quod si christianus est per peccatum a Deo se¬paratus – nam peccata separant, ut ait propheta –, tunc est visus in tenebris. Infidelitas est sicut caecitas in anima. Unde gentilis sine peccato ac¬tuali non tantum patitur sicut christianus pec¬cator; ipse enim non habet visum, sed est ut caecus natus, qui non patitur esuriem in visu, quem numquam habuit, sicut christianus. Tu habes visum sanum; ideo iudicas te in comparatione caeci nati divitem. Nam nolles ca¬rere visu pro quacumque re; degustasti enim dul¬cedinem vitae eius et delectabilitatem lucis, et nihil de his quae umquam vidisti potes praeferre lumini, Ecclesiastici 11o: «Dulce lumen, et delec¬tabile est oculis videre solem». Sic qui degustavit sapientiam in intellectu scit eam omnia quae in¬telligi possunt superare et intelligere eam esse supremam delectationem et immortalem vitam intellectui. Non reperitur homo qui intellectu carere vellet pro omnibus mundi rebus. Et quia intellectus non est intellectus vivus sine sapientia, tunc intellectus sine sapientia felix esse nequit. Sola sapientia est vita vivificans ip¬sum. Omnis homo contentatur de suo intellectu, ut felix fieri possit; sed appetit sapientiam, ut felix sit. Nam ‹qui sapientiam et disciplinam ab¬icit, infelix est›, Sapientiae 3o. Una est sapientia, quae felicitat omnem intellectum, de qua quis¬que capit quantum sufficit, sicut unus est sol, cuius lux omnibus oculis sufficit, et unus fons, de quo multi sitientes quantum cuilibet sufficit po¬tant. Verbum Dei, quod de se loquitur in evangelio, est sapientia Patris pascens tamquam panis vivus, ut manducans ipsum vivat aeternaliter. Est etiam considerandum, quo modo Chri¬stus dixit: «Caro mea vere est cibus, et sanguis meus vere est potus», et quod alibi dicitur: «Ci¬bavit illum pane vitae et intellectus, et aqua sapi¬entiae salutaris potavit illum»; nam omnes modi refectionis corporum spiritualiter intelligi debent in refectione animarum. Sunt enim haec verba omnia spiritus et vita, si spiritualiter Cod. Vat. Lat. 1245 fol.93ra intelligan¬tur. Unde omne id quod corpus reficit, sive caro sive panis sive mel sive sanguis sive vinum sive aqua, si transumitur ad refectionem animae ra¬tionalis, dicitur verbum Dei. Ait enim veritas quod «in solo pane non vivit homo, sed et in omni verbo, quod procedit de ore Dei». Panis sensibilis et verbum Dei pascunt hominem ex corpore et anima rationali constitutum. Verbum Domini est sapientia eius. Sic dicit sapiens Sapientiae 9o: ‹Deus patrum nostrorum et Domine multae misericordiae, qui perfecisti omnia verbo tuo, et sapientia tua constituisti hominem›. Verbo igitur Dei seu sapientia eius pascitur pars capax sapientiae, scilicet anima ra¬tionalis. Christus autem est legatus, qui non su¬um sed Dei sermonem locutus est. Et quia ipse est verbum Dei, ipse etiam est vivificans animae panis et imago bonitatis Dei Patris. Docet autem nos sapiens, quo modo ad sapi¬entiam pertingere debemus. Dicit Sapientiae 6o: «Initium vero illius verissima est disciplinae con¬cupiscentia. Cura ergo disciplinae dilectio est, et dilectio custodia legum illius est. Custodia autem legum consummatio incorruptionis est. Incor¬ruptio autem facit proximum esse Deo. Concu¬piscentia itaque sapientiae deducit ad regnum perpetuum». Deinde capitulo septimo dicit, quo modo adeo ardenter ipsam concupivit quod omnia alia in comparatione eius pro nihilo reputavit, et quod ‹super salutem et speciem ipsam dilexit, et proposuit illam pro luce habere›. Et ‹invocavit Deum, et venit in eum spiritus sapientiae›. Et tunc ‹venerunt cum ea omnia bona pariter›, licet ignora¬ret quod omnium mater esset. Nam ‹infinitus est thesaurus eius, quo qui usi sunt participes facti sunt amicitiae Dei›. Ex his instruimur, quo modo ad sapientiam pervenitur, quae non habetur nisi dono Dei, et quod Deus non dat nisi ipsam supremo deside¬rio appetenti, et quod tale desiderium non potest esse in homine, nisi concupiscat disciplinam eius et eam diligat et leges eius custodiat, et quod legum observantia servat animam a corruptione, ut sit apta ad recipiendum sapientiam; nam ‹in malivolam animam non introibit›, ut dicit Sapi¬entiae 1o. Et qui sic custodit leges eius et diligit ipsam super salutem et pulchritudinem seu spe¬ciem, in illum invocata Cod. Vat. Lat. 1245 fol.93vb descendit; nam, ut ait Sapientiae 6o: «Facile videtur ab his qui diligunt eam, et invenietur ab his qui quaerunt eam». Item est advertendum, quo modo sanctus Dionysius in De ecclesiastica hierarchia loquitur de hoc sacramento. Nominat autem sacramentum «synaxeos sive communionis» et sacramentorum consummationem. Dicitur communionis sacra¬mentum, quia est societas, communio sive col¬lecta; nam omne sacramentum ad hoc institutum est, sicut ait, «ut nostras vitas in plura divisas in unicum illum statum quo Deo iungimur colligat dividuorumque nostrorum divina collectione no¬bis eius quod vere unum est societatem unitatem¬que individuam largiatur. Dicimus ergo cetera sacrarum rerum signa quorum nobis societas in¬dulgetur huius divinis profecto consummanti¬busque muneribus perfici.» Et post multa sub¬iungit, quo modo hoc sacramentum conficitur et unus panis per pontificem fractus distribuitur multis, ut multi ad unitatem et societatem cor¬poris Christi colligentur. Sic et de calice uno, qui distribuitur singulis. De quo vide ipsum divinis¬simum doctorem, et reperies sacramentum istud communionis sacramentum, quia nos effi¬cit unius Jesu membra, si saltem ipsius tenueri¬mus doctrinam et vitam fuerimus imitati. Unde hoc est sacramentum corporis Christi mystici, quod liberatum est de potestate principis huius mundi et induit caelestem speciem, ut incorrup¬tibilem vitam assequatur. Pascit nos verbum Dei, quod nostram as¬sumpsit naturam, si nos ad consortium corporis eius mystici, cuius hoc est sacramentum, perve¬nerimus. Tanta est enim vis unionis verbi Dei ad humanitatem Jesu quod ad participationem et consortium omnes christianos admittere et se¬cum unire potest. Et capaces unionis sunt fide¬les fide formata caritate. Nam Christus oravit, ut sicut sua humanitas fuit Deo unita, ita et sui sibi manerent uniti, ut omnes fideles sint unum se¬cum, et hoc consummata et perfectissima unione. Hoc est autem sacramenti consummatae unionis ad vitam aeternaliter vivificantem. Pro <quo> nota complendam missae, quae habet quod haec temporalis perceptio sacramenti illam aeternalem praefigurat. Et si altius Cod. Vat. Lat. 1245 fol.93va consideras, tunc transitus de hoc mundo ad vitam aeternam est transire de fide ad visionem. Nam fides est visio aenigmatica visionis, quae est in veritate et facialis. Et sic patet hoc esse «sacramentum sa¬cramentorum» et quod in ipso est consummatio fidei, quia futura vita, quae per omnia sacramen¬ta significatur, in ipso recipitur, licet non appa¬reat, quamdiu anima est in corpore mortali. Quare Christus dixit illum non mori, cui ipse incorporatus fuerit per fidem, quae incorporatio per manducationem exprimitur, sed dicit eum etiam vivere, si mortuus fuerit, et transire in morte temporali de morte ad vitam. Nam fides est potentia, visio est actus. Fides est de hoc mundo, actus de futuro, et non reperietur in ac¬tu, nisi quod fuit in potentia. Fides per verbum recipitur in anima et transfert faciendo animam intellectivam transire de morte ad vitam. Mors intellectus est ignorantia, quia eius vivere est in¬telligere. Sicut enim verbum sapientiae, quando subintrat intellectum, facit intellectum transire de ignorantia ad sapientiam, de morte ad vitam, et interficit ignorantiam, ut non vivat in intellec¬tu nisi sapientia per verbum sapientis communi¬cata, quae quidem sapientia est vita manens – nam non moritur sapientia per mortem corporis, ut non solum sancti nostri sed et Plato in Phaedone et alii dicunt philosophi –, sic fides, quae ha¬bet quod verbum quod recipitur sit verbum Dei Patris prolatum a Filio, facit animam de ignoran¬tia Dei transire in sapientiam Dei. Et sic fides interficit ea, quae sunt carnis et ignorantiae Dei, et transfert vitam animalem in suam vitam spi¬ritualem. Dulcissime Jesu, ego humilis peccator in hac sancta festivitate, in qua agitur memoria sacra¬menti [memoriae] vivificationis nostrae, contem¬plor, quo modo nihil vita potest esse appetibili¬us. Dico vera vita, quae sine laetitia non est. Diligimus summe vitam veram, quae caritas pot¬est nominari. Nam quid amore amabilius? Si igi¬tur vita super omnia diligitur, illa est utique su¬per omnia amabilis. Unde non diligitur vita, quae non est super omnia amabilis. Vita igitur super omnia amabilis est vita plena laetitia; nam vera laetitia vitae est semper et perpetue ama¬bilis. Cod. Vat. Lat. 1245 fol.93vb Et si quis mihi diceret, an potius vellem non vivere quam vivere vita illa qua vivunt ir¬rationalia animalia, eligerem citius non vivere. Nam talis vita non est rationalis spiritus vita; ideo non capit eam esse veram vitam, quae sine ratione est. Non igitur desidero nisi vitam per¬petuam rationalem seu intellectualem. Sed quo modo potest mihi dari vita rationalis immortalis, nisi pascar? Nihil enim video delec¬tabiliter vivere posse, nisi reficiatur; quod enim a se non habet esse, neque a se habere potest quod conservetur in esse. Vita mea rationalis a se non habet ut sit. Nam nec est infinitas nec aeternitas. Si enim esset infinita, non recepisset augmentum. Sed fui aliquando sensu puer, et crevit usus rationis. Ex quo scio me habere ra¬tionem, quae a se non habet ut esset – quia sibi ipsi esse quo modo dedisset? –, experior volun¬tatem liberam et desiderium magnum et poten¬tiam parvam. Non est igitur rationalis spiritus meus nisi creatus secundum voluntatem omni¬potentiae tuae, Deus meus. Oportet igitur, ut reficiatur rationalis vita a te, Deo meo, a quo habet quod est vita. Sed quid reficit rationalem vitam nisi cibus intellectualis, qui est sapientia immarcescibilis, quae est verbum illud, quod meum spiritum vo¬cavit ad esse? Verbum igitur illud est ratio infinita, quae meam rationem de nihilo ad esse rationis vocavit. Sola igitur sapientia conservare potest rationem meam ab omni corruptione et morte, per quam id sum quod sum. Dum igitur tu sa¬pientia me vocas, ut vivam, in me loqueris. Et quando me converto ad vocantem, ut videam vocem seu verbum, tunc me ad vitam meam converto, et pascor a vivificante sapientia. Nam quid est videre sapientiam creatricem in intellec¬tu loquentem nisi apprehendere in se fontem vitae in gustu dulcedinis inexpressibilis? Domine, sicuti omnes rationales spiritus per sapientiam ad esse vocasti, ita vocas et loqueris omnibus, ut vivant. Verbum unum omnibus lo¬quitur et vocat ad consortium sapientiae illius aeternae, per quam habent id quod sunt. Et qui audiunt vocantem, convertuntur, ut videant om¬nes verbum illud, quod in eis loquitur. Omnes igitur rationales spiritus audiunt unum verbum et convertuntur ad visionem seu apprehensio¬nem fontis vitae. Cod. Vat. Lat. 1245 fol.94ra Dulcissime Jesu, tu assumpsisti meam natu¬ram, ut qui te verbum et sapientiam non audivi in caelo loquentem, in terra audirem et in caelo viderem me in terra vocantem. Ego verbum Dei audire non potui in hoc mundo, qui non capit veritatem. Sed verbum Dei est veritas. Induit verbum humanam huius mundi passibilem na¬turam, ut me vocaret et audire possem verbum Dei in voce hominis. Sed tu Deus non potes videri in hoc mundo; ideo mihi annuntiasti in verbo tuo, quo modo, si hic audiero verbum tuum, ibi te veraciter apprehendam seu videbo, ubi veritas regnat. Hoc autem videre non est nisi in se gustare increatam sapientiam, quae sola est vita vivifi¬cans. Homo igitur, qui ad hoc pervenerit, ut in se videat Dei verbum, consors tui erit. Hoc tibi credens reperiet, quia tu es missus Patris verum annuntians et evangelizans. Et nemo confidens Deo decipi poterit. Huius promissionis, scilicet quod tibi credens et te sequens ad tui consorti¬um perveniet, nobis hoc sacramentum in me¬moriam reliquisti, per quod in consortium tui accedimus, te unum multis participabilem cre¬dentes, fide refectionem vitae rationalis sub sen¬sibilibus signis videntes et cibum vitae aeternae sumentes, scientes fidem esse in hoc mundo quod erit visio in alio, cum sit una veritas fidei et visionis, hic signis obumbrata sensibilibus, ibi clara et facialis. Tibi laus et gloria in saecula. Dico etiam hoc sacramentum esse testamen¬tum novum, per quod foedera pacis firmantur inter Deum et hominem. Pro quo notandum quod Hermes Trismegistus scribit per ho¬minem spiritum statuae alligari et inhabitare eam. Et artem illam Aegyptios repperisse ait, as¬serens hoc summe admirabile, quod homo sibi deos efficit, de qua alligatione Eusebius libro quinto Praeparatoriorum in evangelium diffuse tractat. Haec alligatio per fidem utique fiebat. Sic certis consecrationibus quibus magi fidem dant consimilia fiunt. Nam magus in spiritu suo per fidem roboratur potestate super creatum spiri¬tum cui imperat, sicut incantator per verba im¬perat animae serpentis, et serpens sciens se ne¬cessario imCod. Vat. Lat. 1245 fol.94rbperio incantatoris oboedire, si verba audierit, obturat aures, ne audiat, ut dicit pro¬pheta David. Si igitur fide confortatur spiritus hominis su¬per spiritum et principem huius aeris, ita quod ipsum alligat re corporali per hoc quod homo eidem se ut deo subicit et voluntatem non suam, sed ipsius spiritus exsequitur – oboedit enim spiritus, ut per hoc acquirat eum cui videtur ob¬oedire et divinos honores –, tunc patet quod, si sic spiritus malus et deceptor per fidem est evo¬cabilis, quod tunc plus et veracius est spiritus vivificans quam interimens per fidem in no¬strum spiritum evocabilis, qui in nobis vivat et loquatur, cui spiritus animae nostrae fortius ad¬haerebit quam statua maligno. Et haec unio per evocationem sive invocatio¬nem fit, quando ars tradita per Christum serva¬tur, scilicet pacta et observantiae praeceptorum, dilectio et munditiae. Magi enim, qui volunt spi¬ritum aliquem advocare qui eos instruat, per cer¬ta pacta foedus ineunt cum spiritu, ut Judicum 8o, ubi cum Baal foedus percusserunt et illius spiritus praecepta servant, et munditias corpo¬rales, cerimonia et legitima quasi sacramentalia non transgrediuntur. Sic docemur per totum processum Bibliae per quaedam foedera et pacta Deum evocatum, et quamdiu illa foedera, ceri¬moniae et sacra servabantur, Deum fidem ser¬vasse et invocatum affuisse et exaudivisse. Sed quando non servaverunt foedera, avertit se spi¬ritus Dei ab eis, ut Deuteronomii 29o et in multis locis Bibliae et per omnes paene prophetas. Post haec venit Jesus Filius Dei, qui nos do¬cuit, quo modo evocare possumus in nos spiri¬tum manentem et aeternaliter vivificantem, et dedit nobis praecepta et modum quo hoc fieri poterit verbo et exemplo sui ipsius, ut si nos fidem adipiscendi talem habuerimus, quemad¬modum ipse eum habuit, et ita fecerimus, sicut ipse docuit et fecit, quod tunc indubie talem im¬petrabimus inhabitantem spiritum. Et attende, quo modo foedera, pacta, polli¬citationes et iuramenta fuerunt super quodam contractu innominato, «do ut des», «facio ut faci¬as», et respiciebant bona huius sensibilis mundi. Omnis enim cultura deorum sive dei deorum Cod. Vat. Lat. 1245 fol.94va in pactum deducta fuit, ut ex cultura homines bona terrae assequerentur. Unde cultura consistebat in quibusdam sacris sensibilibus, quia exspectaban¬tur sensibilia pro remuneratione, ut ostendunt pacta inter Deum et Abraham, Genesis 17o, et alia postea cum semine eius facta per totum ve¬tus testamentum conscripta. Solus Christus veniens annuntiabat Deum esse spiritum et ipsum in spiritu adorandum. Unde ipse aperuit sensum scripturarum et spi¬ritualem intelligentiam, et spiritualem culturam instituit et spiritualem retributionem promisit, scilicet aeternam vitam, quae per spiritum qui Deus est datur spiritui nostro, et evangelizavit regnum caelorum non esse de hoc mundo. Do¬cuit enim hominem posse ad omnia pervenire, quae spiritus desiderat, per indubitatam fidem, ita quod fides praeparat capacitatem spiritus no¬stri ad receptionem spiritus Dei. Pollicitatio igitur Dei per Jesum aperta est quod fideles assequuntur benedictionem Abra¬hae et spiritum per fidem, ad Galatas 3o, et haec ex testamento Dei, in quo ad hereditatem vo¬camur et hinc ad filiationem, quia filius heres. Et hoc per Jesum Filium, Johannis 1o: «Quotquot autem receperunt eum», scilicet Jesum, qui et verbum Dei, hoc est quod quicumque recipiunt verbum Dei per Filium suum Jesum evangeli¬zatum, ‹illis Deus dedit potestatem filios suos, scilicet Dei, fieri, si credunt in eum›. Qui igitur credit Jesum hominem esse Filium Dei, ille ha¬bet fidem hominem posse esse Filium Dei et se, cum sit homo, posse assequi filiationem Dei. Ad hoc autem quod credens assequatur id quod sperat, dixit per dilectionem hoc fieri; nam dilectio talis fidelis facit spiritum Dei descendere in animam zelosam. quo modo autem fides de¬bet esse consummata, similiter et caritas etiam quoad proximum intantum quod benefaciat iniurianti ad finem, ut mereatur habere spiritum Patris, quemadmodum et Christus illum spiri¬tum habuit, qui est spiritus spirituum et virtus consummata, ad Colossenses 1o: «In ipso com¬placuit omnem plenitudinem divinitatis inhabi¬tare.» Alibi de hoc. Sed tene in memoria: Quando homo animalis transit ad hoc, ut regeneretur in spiritu et fiat de lege illa spirituali quae est lex consummata, tunc per abrenuntiationes Cod. Vat. Lat. 1245 fol.94vb et foedera medio sacer¬dotis vices Christi agentis contrahit cum Deo, et in sacramento baptismatis haec fides et pacta acceptantur, ita quod, si servaverit baptizatus pacta, assequitur promissionem, quae est: «Ubi ego sum, illic et minister meus erit». Reperimus autem primo revelationem Dei, deinde illum cui revelatio facta est mediatorem inter Deum et homines ad faciendum contrac¬tum et foedera, deinde signa pactorum et foe¬deris. Sic se Deus primo manifestavit Abrahae, Genesis 17o, dicens: «Ego sum Deus omnipo¬tens. Ambula coram me et esto perfectus, po¬namque foedus meum inter me et te, et multi¬plicabo te nimis». Signum autem pacti subicitur ibidem, scilicet circumcisio. Unde pactum fuit quod ipse esset Deus Abraham, et eum pro Deo haberet et coleret et portaret huius pacti signum in carne, scilicet circumcisionem, ipse et semen eius sub poena mortis. Ecce poena non servan¬tis pactum inter Deum et Abraham et eius se¬men fuit poena mortis. Abraham credidit illum qui sibi loquebatur Deum esse, et ideo credidit ei et revelationem recepit. Et factus est mediator inter Deum et universam domum et familiam suam, quoniam foedus illud inierunt et masculi omnes circum¬cisi sunt. Sic Moyses recepit revelationem et fac¬tus est mediator inter Deum et populum Israel, Deuteronomii 5o. Sic et Christus «mediator Dei et hominum», ut ait Paulus, non unius populi sed omnium. «Tabulae pacti» inter Deum et populum, quod medio Moysi factum est, de quibus Deuteronomii 9o, sunt decem praecepta seu decem capitula, quae in tabulis sunt scripta, et vocatur scriptura vetus testamentum seu etiam instrumentum pacti. In illo contractu deductum est in pactum scriptum id quod fuit naturale. Nam ratio de se habet omnia capitula excepto praecepto diei sabbati. Et quia lex naturae negligebatur et fuit per abusum abolita – sequebantur enim homines passiones concupi¬scentiae et motu sensibili ducebantur secundum desideria carnis –, ideo est per tabulas renovata et in expressum pactum deducta. Abrahae dictum fuit, ut coram Deo ambularet et esset perfectus. Et in his paucis Cod. Vat. Lat. 1245 fol.95ra verbis com¬plicantur leges naturae. Ambulare enim coram Deo et in hoc esse perfectum omnia continet. Qui enim coram Deo ambulat et est perfectus, movetur ratione et non declinat ab illa. Hic scit Deum unum, qui se omnipotentem asseruit, cre¬dendum et colendum, et alteri non esse facien¬dum quod sibi fieri nollet. Ista ex pacto incum¬bebant Abrahae et semini eius, quae erant legis naturae. Pactum autem addidit specialem obli¬gationem ex electione, quae fuit libera. Et per pactum est restricta ad observantiam legis na¬turae, ut non uteretur amplius libertate trans¬grediendi. Circumcisio vero est data in pactum quasi sacramentum huius professionis. Moyses vero non recepit nisi illud idem, sed explicite in tabulis pacti. Et sabbatum videtur additum quasi sacramentum illius pacti, ut Eze¬chielis 20o: ‹Sabbata mea dedi eis in signum inter me et eos›. Unde admonet ipse Moyses et pro¬phetae post eum observantiam sabbati esse om¬nino custodiendam. Circumcisio igitur et sab¬batum pro firmitate pactorum inter Deum et se¬men Abrahae videntur instituta. Christus vero «mediator Dei et hominum» pacta inter Deum et hominem consistere modo, quo Abraham et Moyses, affirmabat, sed per eum aperta est intelligentia spiritualis. In hoc ipse mediator novi testamenti factus est, quia Deus omnia pacta naturae non scripta et reno¬vata in tabulis in spirituali intelligentia recipi vo¬luit. Quae quidem intelligentia est spiritus vivi¬ficans et verbum Dei pascens animam vita per¬petua. Unde huius novi testamenti seu pacti sa¬cramentum videtur esse eucharistia. Ait enim Je¬sus: «Hic calix novum testamentum est in meo sanguine». In hoc enim sacramento verbum Dei in nostra natura via pascentiae rationalis animae fide capitur, uti post mortem re exspectatur. Foedus igitur novi testamenti est inter ani¬mam et verbum Dei. Neque aliud foedus erat inter Deum et Abraham et semen eius, sed erat occultatum, quia in motu naturae sensibilis et promissione felicitatis temporalium occultabatur et velabatur motus supra naturam et promissio felicitatis aeternae seu supra tempus, sicut in corruptibili tabularum scriptura occultatur incor¬ruptibilis intelligentiae spiritus verbi Dei, quem sine magistro illo, in quo Cod. Vat. Lat. 1245 fol.95rb verbum Dei est, nemo per se investigare potest. Oportet igitur quod Jesu credatur, quia ver¬bum seu Filius Dei. Nam «incredulus Filio non videbit vitam aeternam», Johannis 3o. Ipse enim est melioris et novi testamenti mediator, ad Galatas 3o et ad Hebraeos 8o, 9o et 12o, media¬tor scilicet inter Deum et hominem, per foedus, quo anima credidit ‹ipsum habere verba vitae aeternae›, quod anima recipiens ut verbum Dei omnem perfectionem assequitur, recipiens sci¬licet modo, quo valde famescens sapidissimum cibum, per quem non haesitat se habiturum vi¬tam et laetitiam. Cuius foederis sacramentum est eucharistia, quae in memoriam mediatoris et foederis est instituta, magistro nostro atque mediatore dicente, uti nos Paulus apostolus in¬struit: «Hoc facite in meam commemoratio¬nem». Considera, quo modo Deus nostrae naturae intellectuali duo dedit, scilicet posse audire de gloria sua et posse videre eam. Posse audire de gloria sua convenit nobis, ut sumus inhabitato¬res huius mundi, ubi regnat tenebra et sumus longe a Deo sicut caelum a terra distantes in regione longinqua a regno gloriae lucis et verita¬tis. Posse videre convenit nobis, ut sumus ap¬propinquantes et translati de terra in caelum sive de hoc mundo in regnum ipsum gloriae. Sed quia posse audire de regno Dei est in nobis, tunc, quia quod audimus verbum est, igi¬tur audire possumus de regno verbum. Sed quia non potest nisi Deus loqui nobis de suo regno solum sibi cognito, cum nemo alius sciat gloriam regni sui nisi ipse qui est sua gloria, sicut nemo scit, quid est in homine, nisi ipse homo et cui revelat, ideo dedit nobis Deus posse credere; nam nisi haberemus potestatem credendi verbo Dei, non possemus per auditum capere gloriam. Sine fide igitur de invisibili gloria Dei nihil nobis posset revelari; quare posse credere Deus dedit nostro intellectui, ut mediante credulitate per au¬ditum capiat revelationem. Sed quia nolens non credit, sed tantum vo¬lens, et cum voluntas sit libera, ideo in nostra potestate est posse credere vel non. Quando igi¬tur eligimus credere, tunc subicimus nos verbo tam per intellectum, quem redigimus in servitu¬tem, quam voluntatem. «Credere» igitur, Cod. Vat. Lat. 1245 fol.95va ut ait Augustinus De praedestinatione sanctorum, «est cum assensione cogitare»; nam in ipso cre¬dere oculus intellectualis assentit auribus, sive visus assentit auditui, sicut in vera relatione de pulchritudine non visa cogito de illa cum assensu. Videtur autem quod credere non sit purus au¬ditus neque visus mentis, sed infra visum et su¬pra auditum. Non enim assentimus omnibus quae audimus, neque omnia videmus quibus as¬sentimus. Sed dum audita credimus, tunc non visis assentimus. Et nota, quo modo intellectuali naturae no¬strae, quae incapax est visionis gloriae, non nisi per fidem revelari potuit gloria. Ob hoc omnis intellectus, si aliquid lucis rationis habet, potest credere, quia ad hoc non requiritur acutus visus, sed sufficit aliqualis. Ideo simplices apti sunt ad credendum; nam habent auditum paratiorem. Experimur in nobis quod plus attenti ad viden¬dum minus sunt apti ad audiendum, et econverso. Oportet autem omnem discipulum primo at¬tente audire, deinde audita attente considerare, ut possit finaliter in se auditorum veritatem in¬tueri. Qui penitus caret lumine rationis non pot¬est credere, quia cogitare et assentire nequit. Par¬vulis igitur et simplicibus, qui aptiores sunt ad credendum quam scientes et huius mundi sapi¬entes, revelantur ea quae regni Dei sunt et ma¬nent abscondita sapientibus, ut ait Jesus. Unde ad hoc, ut revelatio capiatur, oportet, ut vir fiat parvulus et sapiens stultus, hoc est ut reputet omnem scientiam, qua de regno Dei aliquid scire praesumpsit, stultitiam, quia numquam intravit in cor hominis aliquid simile regno Dei. Et tunc subicit se regno Dei, ut capiat. Verbum autem Dei omnipotens sermo eius est, de quo Moyses et omnes prophetae locuti sunt et scripserunt. Nam quid aliud reperitur in omni sancta scriptura nisi vis verbi Dei? Omnes enim sancti scriptores et prophetae attestati sunt verbum Dei esse, per quod Deus omnia opera¬tur, et se fatentur nuntios verbi ad revelandum ipsum populo vocato ad visionem Dei, qui di¬citur Israel. Jesus vero est nuntius seu legatus Dei, in quo verbum Patris, in omnibus aliis nuntiis Cod. Vat. Lat. 1245 fol.95vb verbum de verbo Dei. Alii nuntii et prophetae locuti sunt, quo modo audiverunt – nam nemo eorum vidit Deum ut unigenitus revelavit –, Jesus vero, quo modo vidit. Omnes igitur alii prophetae de propheta maximo Jesu testimonium perhibent quod verbum eius sit verbum Patris; propheta enim dicitur videns. Inter prophetas autem unus maior alio; ad altissimum igitur prophetarum de¬veniri debuit, quem Moyses Deum suscitaturum praedixit; in omnibus enim recipientibus magis et minus ad maximum devenitur. Jesus autem, summus prophetarum, quae de regno Dei lo¬cutus est, vidit non revelatione sicut alii, sed per se. Alii autem, qui revelatione, non nisi eo verbo Dei quod corporaliter Jesum inhabitabat reve¬lante. Per verbum igitur incarnatum, quod Jesus dicitur, omnes prophetae constituti sunt. Admirabilem igitur Dei pietatem laudemus, qui nobis dedit potestatem credendi quod ver¬bum eius induit naturam humanam, ut evange¬lizaret nobis regnum eius, et quod hoc verbum possemus in nobis capere et sic felicitatem as¬sequi visionis Cod. Vat. Lat. 1245 fol.95ara Unde cum felicitas non sit nisi gratia addita naturae, quae quidem fuit ignorata et per Jesum et suos apostolos evangelizata, tunc constat philosophos in felicitate defecisse. Posset ta¬men alicui videri quod Aristoteles aliquid te¬tigerit in decimo Ethicorum, ubi aiebat felicem vitam potiorem esse quam humanam, dicens: ‹Non enim qua homo est, ita vivet, sed qua divinum quoddam in ipso exsistit. Quantum autem differt hoc a composito, tanto et haec operatio ab illa, quae est secundum aliam virtu¬tem. Si itaque divinum est mens ad hominem, et vita quae secundum illam divina est ad hu¬manam vitam›. Haec ille. Et ibi Aristoteles videtur velle quod operatio secundum mentem sit felicitas iucundissima, quae est contemplatio, in qua Deo assimilamur. Hanc autem mentem dicit divinam, immortalem et incorruptibilem, quae pretio et virtute omnia quae hominis sunt praecellit. Verum est quod Aristoteles alias dicit virtutes quae sunt se¬cundum compositum et etiam aliam felicitatem secundum compositum. Et omnes dicit virtutes excepta illa mentis quae est contemplatio esse secundum hominem et compositum. Aliam au¬tem dicit felicitatem secundum separationem et mentem, ubi intelligit felicitatem secundum mentis operationem quae est contemplatio. In¬telligit autem mentem nostram esse divinam in respectu ad alia nostra et habere propriam et naturalem operationem, quae est speculari, ac quod in naturali opere suo, scilicet iucundissima speculatione sua, ultimam felicitatem assequatur. In hoc errat. Sicut enim delectabile est lumen videre oculo sensibili, non potest tamen videri nisi per immissionem radii sui in visum fortem et capacem Cod. Vat. Lat. 1245 fol.95avb mediante quo videtur, sic nec veri¬tas absoluta, quae est lux infinita, est speculabilis sine lumine gloriae suae. Unde cum felicitas sit perfecta et omnia quae felicitatis sunt perfecta sint, ut ipsemet Aristoteles ibidem fatetur, tunc sine perfecta contemplatione veritatis non est felicitas. Perfecte autem lux illa non videbitur nisi lumine suo. Hoc autem lumen gloriae de gratia datur menti eius capaci. quo modo autem mens nostra fiat capax huius gratiae et eam as¬sequi possit, habemus ex revelatione Jesu magi¬stri nostri.