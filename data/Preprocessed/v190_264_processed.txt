211va «Volo mundare»; ex evangelio. Iesus, ut Marci 1o legitur, se dicebat venisse ut praedicaret, et ideo ut efficaciter sermo suus ae¬dificaret, fecit signa ut scirent verbum suum esse Dei; sic fecit in monte Thabor sermonem. Et post divinum illum et completum sermonem, quem Iesus in monte illo fecit et recitatur per evangelistam Matthaeum per duo capitula, in quo ostendit Iesus potestatem verbi a Deo, quod erat docens non ut scribae et pharisaei, sed tamquam potestatem habens – quo facto de¬scendit de monte. Attente haec notanda sunt, quoniam praedi¬catio Iesu fuit simul docens et imperans. Est enim sermo alicuius parvae auctoritatis, quia lo¬quens potestate caret, et est frigidus non mo¬vens, alius est ignitus sermo, de quo propheta dicit quod eloquium Dei sit vehementer ignitum. Sermo enim contemptibilis hominis facile con¬temnitur, sed sermo Iesu erat penetrans, quia processit a spiritu caritatis ignito valde. Si vir potestatem habens in verbo imperat, ita quod subditos uti praeceptor movet, et exhortatio eius est plena praecepto, quanta fuit efficacia verbi Dei et hominis! Noluit cogere liberum arbitrium, ideo docuit; sed doctrina erat admirabilis, quia plena erat 211vb potestate omnem audientem Deo docibilem ad consensum et oboedientiam co¬gente. Multo potentior est sermo eius, qui est sanc¬tus quam qui in dignitate constitutus. Vidi quod Martinus papa Romae apud vulgum non valuit persuadere, ut quaedam sua monita acceptaren¬tur. Vocavit Bernardinum fratrem minorem de observantia nunc canonizatum, ut populum in¬duceret, qui illud fecit quod papa non potuit. Consuevit ipse frater dicere, et audivi Paduae quod praedicator, qui habet ignem in spiritu, potest ex mortuis carbonibus ignem suscitare. Dico de Deo docibilibus, in quibus capit ver¬bum Dei; illi quia ex Deo sunt, verba Dei audi¬unt. Non capitur radius solis in glacie et nive, quia numquam calescunt nisi in aquam resolvan¬tur. Sic stante anima sub bestialitate, a qua con¬densata et comprehensa exsistit, numquam ver¬bum Dei, quod solum habet locum in rationali spiritu, capitur; oportet quod resolvatur quasi glacies in fluidam aquam, quae capax est divini motus seu spiritus atque immissionis caloris seu caritatis. Hoc quod valde impedit visum intellectualem, est mala consuetudo, quae est ut dura pellis ocu¬lo circumfusa, quae crescit per successivam im¬munditiam collectam supra pupillam, quae dif¬ficulter tollitur, postquam inveterata est; de qua etiam tangit Origenes in homilia. Quomodo filii Israel in Aegypto ex mala et longa consuetudine infecti fuerunt, de hoc alias. Dicit textus: «Cum autem descendisset Iesus de monte, secutae sunt eum turbae multae.» Di¬cit Marcus 1o capitulo circa finem quod post¬quam fama de Iesu venit inter populum, non intravit amplius civitatem, ideo secundum doc¬tores quia tanta sequebatur eum turba quod non capiebant eum communia loca cum turba, et le¬prosus, de quo in evangelio isto, fuit originalis causa secundum Marcum istius concursus. Fuit autem hoc maxime ex eo, quia non solum prae¬dicabat ita dulciter, sed quia sanabat omnes, et haec miracula alliciebant omnes. Dicit «multae turbae», quia ex multis locis fuerunt turbae adu¬natae. Multae etiam 212ra spectabant in pede montis eius descensum, inter quos quidam leprosus, de quo sequitur: «Et ecce leprosus veniens adorabat eum dicens: Domine si vis, potes me mundare.» «Leprosus veniens adorabat eum»; dum ve¬nitur ad Iesum, adorando ad ipsum pervenitur, uti magi venerunt; habuit fidem ipsum esse sal¬vatorem quem adoravit, in cuius potestate non dubitavit esse omnem dare sanitatem. Alius evangelista dicit eum genua flexisse, Marci 1o, et <procidit in faciem>, Lucae 5o. Vide quae debet esse devotio venientis adora¬re salvatorem, scilicet ut non dubitet ipsum sal¬vatorem, ac quod ipse solus sit, qui sanare possit ab illa infirmitate per omnes alios incurabili, quodque ipsa infirmitas sit intolerabilis et sem¬per ducens in mortem, quasi agonizans qui non moritur actu, sed semper moritur, ille aut salu¬tem vellet aut mortem, quo affectu petit ille sa¬lutem, qui poenam videt numquam terminabi¬lem sibi perpetuo imminere nisi salvetur. Lepra recte est peccatum mortale, sicut infir¬mitas animae incurabilis bene potest dici pecca¬tum mortale, quia non ipsa mors, sed mortalis ipsa infirmitas. Et quomodo dicere debet ille? Certe ut leprosus iste: «Domine si vis, potes me mundare», ac si diceret: Non est tibi opus, ut quidquam procures ex apothecis aut virtutibus herbarum, nam potestas tua tanta est quod om¬nia illa excedit, quae aliquid possunt, cum omnia possint ex tuo dono. Solum assit voluntas, ut id velis quod possis, et sanabor. Magna certe fuit leprosi fides, qui nullum videt per eum in patulo tale factum miraculum, sed ex auditu tantum credidit. «Et extendens Iesus manum, tetigit eum di¬cens.» Ista extensio manus affirmat leprosi fidem. Non enim extendisset manum Iesus nisi fidem suam vidisset; nec erat extensio manus aliud quam communicatio potestatis, dicebat enim: «Si vis, potes me mundare». Manus potentia est, et qui ipsam extendit, vult potentiam ostendere. «Tetigit eum», non lepram ne contra legem fa¬ceret, sed «eum» qui tangendo sanabatur. Ait enim dum tangeret: 212rb Volo sanare. Non dixit: Sis per tactum hunc sanus, sed dixit: Volo sanare. Quid vis, Iesu dulcissime, in eo quod defor¬mem morbo contagioso infectum prohibente lege tangis? Dicis: Volo sanare. Tactus igitur iste est sacramentum sanationis. Non dicit hoc ver¬bum: Volo aliquid quod aliquando eveniet, sicut dicimus: Volo ire, volo venire, sed sicut dicimus: volo loqui, quia tunc simul fit id quod vis: vis loqui et dum hoc dicis, loqueris. Vis, Iesu bone, sanare et dum dicis, sanas; verbum igitur tuum simul cum exsecutione concurrit. O quae est potentia tua, Iesu bone! Dum nos dicimus: Volo scribere, non est propterea id scrip¬tum. Volo domum aedificare, non est propterea actu aedificata, quia potentia non est idem cum voluntate. Non enim possum id facere nisi in tem¬pore quod volo; voluntatis consensus est momen¬taneus, sed effectus requirit tempus. Tu vero id potes quod vis, et eo modo quo vis, potes; modo quo matrimonium contrahitur per consensum et intentione concurrente cum habente potestatem fit sacramentalis transmutatio. Omnia quae vice tua, Iesu, agimus, voluntate perficiuntur. Tu bene intellexisti, optime Iesu, leprosi ante te prostrati desiderium, qui non dicebat, ut se¬cum ageres misericordiam et ipsum sanares; sci¬vit enim, quia tu es ipsa pietas, qui in mundum propter salutem mundi venisti. Non admonuit te ut faceres, qui venisti quaerere et salvum facere, sed cum fide integra se tuis misericordiae oculis obtulit, ut sanares si velles, ac si diceret: Tu no¬sti, an expediat mihi id quod valde cupio. Hoc tu vis, quod mihi expedit, et id quod vis, potes. Optima est haec orandi doctrina et animae salutem impetrandi, quam praeferri debemus corporis sanitati, quae saepe est ad animae for¬tificationem, ut Paulus dicebat: ‹Dum infirmor corpore, fortior sum in spiritu›, et contentabatur non impetrare sublationem stimuli, quem habu¬it, ut resistendo mereretur; gratia enim patientiae in adversitatibus facit adversitates esse animae salutares. Quando Deus fecit corpus nostrum, quod adversatur spiritui, ne haec adversitas ob¬esset saluti 212va animae, fecit ex temptatione pro¬ventum, ita quod adversitas est quasi sanans, li¬cet amara potio. Sed Iesus videns sanationem leprosi utilem pro manifestatione gloriae Dei, ideo «confestim mundata est lepra eius». «Confestim» sine tem¬poris intervallo lepra, quae diu aucta est ex tem¬porali corruptione, subito mundata est, sicut luce veniente cedit subito caligo. Dicit «eius», quia non est peccatum aut infirmitas animae a Deo, qui non creavit mortem aut ea quae mortis sunt, cum sit vita et salvatio. Nihil habet homo, quod sit suum, nisi id quod a Deo non habet, et hoc est nihil. Infirmitas, peccatum, mors et quaeque talia mala non sunt a Deo; nihil enim habent entitatis, quare a Deo, qui est ipsum esse, non sunt; et ideo quidquid sine eo factum est, est nihil, scilicet non habens quidquam entitatis. «Et ait illi Iesus: Vide, nemini dixeris, sed vade, ostende te sacerdotibus», ac si diceret: Veni adimplere legem. Tu habitus es pro leproso, et si dixeris te mundatum, nemo tenetur tibi cre¬dere nisi sacerdos hoc dicat. Vide igitur quod non dicas, sed ostende te sacerdoti. Dum tu te ei ostenderis mundum, quem ipse scivit leprosum, lepra scilicet ab omni homine incurabili, tunc opus loquetur gloriam Dei, et publicabitur via legis simul tua liberatio et virtus Dei; si ante divulgasset se mundum et communioni se in¬gessisset, fuisset propter legem impeditus, et non erat convenientior publicandi modus quam nemini prius dicendo. «Et offer munus, quod praecepit Moyses in testimonium illis»; Levitici ⌈13o⌉. Ecce praecep¬tum hoc oblationis muneris est recognitio verae salvationis; in testimonium igitur veritatis quod vere sis mundatus, fieri debet id quod lex prae¬cipit, ut tunc communio prius subtracta restitua¬tur. Receptio muneris est testimonium quod ille sit mundus, qui offert; ab immundo enim non reciperetur. Dicit «munus», nam licet sit oblatio, tamen est et munus sacerdotis iudicantis et com¬munionem prohibito restituentis. Non est igitur reprehensibile, si iudici statutum munus offertur, qui excommunicavit, quando absolvit. Redeamus nunc 212vb iterum singula ad nostram doctrinam ponderantes. Et primo sit nobis doc¬trina quomodo Iesus, qui caput nostrum est, de¬scendit de monte Thabor, ubi transfiguratus le¬gitur, in vallem ut secum traheret turbas, quae ipsum sequebantur; nam descendit, ut curaret leprosum. Descendere videmus dominum se hu¬miliantem usque ad contactum leprosi. Si caput nostrum descendit, merito et nos membra de¬scendere debemus per humiliationem. Mon¬strum est quod nos, qui pedes sumus, ascendere conamur per superbiam capite nostro descen¬dente per humiliationem. Turba quae admiratur Iesum, sequitur ipsum; sequamur et nos salvatorem et medicum. Trahit post se Christus turbam, quia nemo nisi tractus ipsum accedit. Pater trahit in filio, ac si quis ex Gallia veniret, qui diceretur filius regis Franciae, multi sequerentur videre illum, quia pater, scili¬cet rex Franciae, traheret eos; nisi enim filius regis foret, non curarent accedere. Pater igitur creator in Filio suo trahit ad Filium, quia creatura in Filio vult cognoscere Patrem suum, sicut sub¬ditus regis in filio regem suum. Infirmi trahuntur a medico, quia salvari quae¬runt, sed Christus trahit omnem rationalem ani¬mam post se, quia ratio et verbum Dei, cuius omnis creata ratio est imago. Ideo sicut imago in speculo sequitur omnem motum eius, cuius est imago, sine quo nec est nec movetur, ita ratio¬nalis anima verbum Dei. Adhuc naturaliter co¬gnoscit anima nostra gravata infirmitatibus suum alleviatorem; sicut quaedam animalia laesa ad hominem leguntur confugisse, sicut leo ad sanc¬tum Hieronymum, ut de infixa spina liberaretur, sic in omni angustia ad Deum refugit homo. Qui igitur credit Christum Filium Dei et salvatorem hominum, ipsum sequitur. Nam peccata quae animam gravant, ipse tollit et ut salvemur ad se trahit, ut Petrus apostolus dicit, quoniam ipse peccata nostra tulit in corpore suo et in ligno suspendit; et Paulus: Mortuus est propter pec¬cata nostra; et Matthaei 8o: «Ipse infirmitates no¬stras accepit, et aegrotationes nostras portavit.» Peccatum igitur 213ra nostrum Christum in cruce in¬terfecit, sic dici potest mortale, quia Christum cruci affixit. Mortaliter peccans homicida dici potest, quia quantum in ipso est Christum oc¬cidit; de quibus dicitur Christum iterum crucifi¬gentes. Sed non trahit indispositum. Quod enim sol non omnia trahat ad se, sed flores minus quam arbores, est quia varia est dispositio trahibilium. Disponere se debet anima, ut trahi possit. Si enim fugit vocantem et ab invitante retrocedit, per eam stat quod non trahitur. Cur autem Deus trahit ad se intellectualem naturam, ex hoc deprehenditur: nam appetitus animae est ut vas vacuum volens repleri et non nisi de bono. Omnia autem quae non sunt ip¬sum bonum absolutum, non implent ipsam ani¬mam, quia contrarium illa sequitur, sicut tristitia sequitur gaudium et turpitudo pulchritudinem et iuventutem senectus, et ita de omnibus; appetitum igitur boni illa non possunt adimple¬re, quae bono indigent. Et videtur bona ratio Aldobrandini, quia quantum possumus intelligere, tantum possu¬mus appetere. Sed intellectus est, quo est fieri omnia, nam est in potentia ad intelligendum om¬nia. Ideo numquam est perfectus nisi intelligat omnium causam, scilicet Deum; quare sine Deo non potest impleri desiderium. Notat exemplum de Solone, qui moriturus erexit caput, ut audiret quandam speculationem et illuminatior exiret ad felicitatem. Trahit etiam convictus, quia simile quaerit si¬mile: ita in omnibus videmus, sicut omnes angeli in caelo empyreo, stellae in octava sphaera, pi¬sces in aqua, animalia supra terram, nobiles cum nobilibus, servi, iuvenes, senes et cetera. Anima autem non habet cum quo in hoc mundo con¬vivat, quia non est nisi similitudo Dei; ad illum igitur, ad cuius similitudinem facta est, trahitur. Consequenter ponderemus, quare hoc mira¬culum mundationis leprosi fuit primum in pa¬tulo factum, ut dicit Magister in historiis; et occurrit ex quo salvator praedicaverat sermo¬nem perfectum, quem voluit confirmare signis, fecit primo hoc signum, in quo duo ostendit: scilicet morbum leprae similem morbo animae infectae peccato mortali, et ipsum solum posse animam mun213rbdare, qui mundaret leprosum. Nam ut alibi dicit, non est difficilius ei dicere ad paralyticum «Surge et ambula» quam «Dimittun¬tur tibi peccata tua». Lepra autem est ex omnium humorum cor¬ruptione. Omne vero malum in bono fundatur, sicut infirmitas in corpore, vitium in anima, cae¬citas in oculo, curvitas in tibia, sed lepra ex ge¬nerali corruptione proveniens per naturam non potest curari; oporteret enim quod per humo¬rem non corruptum operaretur et corruptum ex¬pelleret. Si enim ignis totaliter est exstinctus, non potest recuperari, sed si modicum remansit, per modicum augetur. Sic anima vadit in pec¬catum mortale et non potest per se reverti. Ideo dicitur «spiritus vadens et non rediens». Unde indiget adiutorio, sicut luto tenaci infixus. Lepra inficit societatem. Sic quando occulta manifestabuntur, sicut eiciuntur leprosi extra ci¬vitatem, sic extra societatem beatorum leprosi illi in anima ad infernum et in exteriores tene¬bras mittentur. Et attende quomodo leprosi semper et continue plus infirmantur et ex socie¬tate plus inficiuntur, sic in inferno societas addit cruciatum, et poena semper augetur, quia vermis non morietur, quia semper crescet vitium. Num¬quam igitur salvari poterunt, quia numquam mi¬nuetur vitium, sed semper augetur. Qui invidus est tali invidia quod anima est infecta illa lepra, dum separatur in die iudicii a bonis et mittitur in ignem, invidia semper crescit et vermis invidiae corrodens semper se ipsum numquam morietur. Lepra etiam deformat faciem, quam alterat secundum humorum corruptionem. Facies no¬titia est. Ideo dicit salvator se nescire peccatrices animas seu fatuas virgines, quia de libro notitiae deletae erant; in memoria enim aeterna erunt iusti. Recurramus igitur nos peccatores multis mortali¬bus peccatis leprosi ad misericordem medicum ani¬marum cum isto devoto leproso, ut facientes sicut ipse assequamur secum mundationem. Ponderemus bene verbum Iesu, quando di¬xit: «Volo mundare»; nam Christus est verbum Dei. Unde cum dicit «Volo», scilicet: ego verbum Dei «volo mundare», uti alibi «ego sum panis vivus», scilicet: ego verbum Dei «sum 213va vivus pa¬nis» animae, «ego sum vita», scilicet: ego verbum Dei «sum vita», sic «ego sum veritas», «ego sum resurrectio», «ego sum via» seu «ego sum osti¬um», «ego sum in Patre», hoc est: ego verbum Dei «sum in Patre, et Pater est in me», quia ego verbum eius, sic «Pater in me» sicut intellectus in suo verbo, et «ego in Patre» sicut verbum Dei in Deo seu verbum intellectus in intellecto seu ge¬nitum verbum in genitore intellecto, «qui videt me» verbum Dei, «videt et Patrem», et omnes tales scripturas, quae de mundatione, liberatione, vivificatione seu pascentia animae loquuntur ad verbum Dei, quod est nomen Christi liberatoris ut in Apocalypsi, referre debemus, non ad visi¬bilem carnem, prout ipsemet salvator Iohannis 6o exponit dicens: ‹Verba mea spiritus et vita sunt, caro autem non prodest quidquam.› Et al¬ibi dicit quomodo sermo eius mundat et fecit apostolos mundos. Unde tactus carnalis non mundavit leprosum, sed verbum Dei per voluntatem applicatum, sic¬ut lotio Iordanis non liberavit Naaman, sed ver¬bum Dei per prophetam propalatum; sicut Sa¬pientiae 16o dicitur quod sermo Dei credentes conservat, et non per hoc quod videtur sanan¬tur, sed per omnium salvatorem, neque herba neque malagma, sed sermo Dei sanat; et Matthaei 8o dicitur quomodo «eiciebat spiritus verbo». Voluntas autem est spiritus verbi, scilicet inten¬tionis applicatio. Intentio est voluntas in se de¬ferens verbum, est sanans, sicut dixit: «Volo mundare». Voluntas in se gerebat intentionem mundandi, quam univit leproso. Est et considerandum quomodo Iesus mun¬davit leprosum in praesentia turbae et tamen prohibuit, ne diceret. Ad doctrinam utique au¬dientium hoc dixit, ut scirent. Ad doctrinam eo¬rum hoc factum, non ad ostentationem. Ut au¬tem Marcus recitat, tunc leprosus, forte post¬quam fuit mundus iudicatus, divulgabat undique hoc miraculum, ita quod accurrerent omnes. Prohibitio serviebat divulgationi, ut alibi legitur: Quanto plus prohibebat, tanto magis divulga¬bant; de quo in homilia Origenis. Debemus igitur ostendere, quantum in nobis est quod non quaerimus gloriam nostram in ver¬bo Dei, sed Deo dare debemus gloriam et non prohibere, 213vb quin Deo detur. Ideo missus est ad principes sacerdotum, ut ait Marcus, scilicet ut Deo detur gloria. Reliquam partem evangelii de centurione dif¬ferre poterimus usque ad Quadragesimam, ubi erit aptius tempus explanandi. Haec sic pro hac die dicta sufficiant.