21va «Quaerite primum regnum Dei et iustitiam eius, et haec omnia adicientur vobis», in evange¬lio dominicae. Christus docet, quo modo sollicitudo nostra esse debet primo pro quaerendo regnum Dei; et consequenter ea, sine quibus non possumus es¬se, dabuntur nobis. «Nemo potest duobus dominis servire» Nota: Dicit «duobus». Nam dualis numerus est cadens ab unitate; sic est <numerus> divisionis. Unde ait Salomon: «Duplicia» sic se habere, quod «unum est contra unum». In rege et eius officiali non sunt duo dominia sicut episcopi et sui vicarii est unum consistorium; unde non sunt duo domini. Ideo non teneor ob¬oedire officiali nisi ut officiali et sic non sibi sed domino. Quare si aliud mandat quam vult domi¬nus, non sibi sed domino oboediendum est. Loquitur igitur Christus de dominis diverso¬rum dominiorum. Si igitur praecepta sunt do¬minorum in suis dominiis et nec domini nec dominia, quia sunt duo, se compatiuntur, non potest unus illis servire. Nota, quo modo Christus dat doctrinam, quo modo unus homo non potest nisi ad unum amorem habere; et ideo non potest nisi odire alium ab eo, quem diligit, divisum; et illum, quem diligit, sustinet et alterum contemnit. Ex hoc nota, quod capacitas voluntatis, licet sit potentiae infinitae, tamen, quando actu elegit, per electionem terminatur; sicut in luto figuli est potentia ad omnia vasa cuiuscumque formae, quae terminatur per actum. Unde fit ex luto hy¬dria et, quamdiu lutum est hydria, non potest esse crucibulum; sed, si debet esse crucibulum, oportet, quod redigatur in primam materiam per sublationem huius formae. Sic de omnibus etc. Anima igitur tunc dicitur diligere, quando elegit; et sic amor est forma informis voluntatis. Et sicut materia prima ex eo numquam quietatur sub una forma, quia data una est in potentia ad aliam, sic voluntas numquam quietatur per amo¬rem, quia dato uno est in potentia ad alium. Sed si materia prima adipisceretur formam, quae terminaret omnem potentiam materiae, tunc quiesceret; sicut in corporibus caelestibus ita in voluntate, quoad ipsam caritatem absolutam, quae Deus est. Unde forma caeli est ut forma formarum huius mundi, in quo mundo formae generantur 21vb et cor¬rumpuntur; et quidquid formalitatis habent formae generabiles, habent participatione formae caeli. Quare materia quiescit in forma caeli sic volun¬tas in caritate, quae Deus est, sicut materia metall¬aris quiescit in auro, quia est complicatio virtutis omnis formae metallaris. Sic Deus est complicatio virtutis omnis amoris. Ideo non quiescit in alio voluntas, quia semper plus habere potest, quam habet, et numquam quiescit, nisi id habeat, quod in se complicat om¬ne amabile.