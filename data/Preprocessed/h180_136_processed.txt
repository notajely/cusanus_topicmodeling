Cod. Vat. Lat. 1245 fol.10rb «Qui credit in me, etiam si mortuus fuerit, vivet». In evangelio. Considerandum est, quo modo in evange¬lio docemur Lazarum fuisse mortuum et ani¬mam suam adhuc vixisse vita gratiae, quia erat unus de credulis et fidelibus, et tamen non fuisse animam illam in caelo gloriae, quia Christus nondum ‹ascendit ad Patrem›, qui est «via» ‹ad patriam› et «primogenitus ex mor¬tuis» et «in omnibus» ‹principatum› «tenens». Alias non fuisset ipsa corpori corruptibili ut anima restituta per Christum iustum. Unde docemur ex evangelio animam fide¬lem non derelinqui per gratiam, quousque per¬venerit ad gloriam. Est autem unum corpus Christi, et illud in caelo est ut ‹corpus victo¬riosum› sicut ‹exercitus› sub Christo, qui vicit ‹principem tenebrarum›, et in terra ut ‹mili¬tans› contra ipsum, et neque in caelo neque in terra ut ‹quiescens seu dormiens exercitus›. Sed ‹dormiens exercitus› est quasi post mili¬tiam et ante coronationem, sed «in via» ad ip¬sam; in qua via retardatur, quia etsi mereatur ob exactam militiam praemiari, tamen quia militiam non exercuit cum illa ferventia, sicut qui pro fidelitate sua se ipsos obtulerunt et «laverunt stolas suas» «in sanguine suo». Unde, cum ‹stolae› istorum, qui sunt in ‹ex¬ercitu dormientium›, non sint ‹lotae› nec in ‹baptismo aquae› nec ‹baptismo sanguinis›, oportet, quod laventur in ‹baptismo ignis›. Et hic ‹ignis baptismalis› est purgatorius ignis, quia purgat animas, ut possint intrare in glo¬riam et iungi exercitui coronato, cui nemo nisi mundissimus iungi potest. Oportet enim, quod fidelissimus reperiatur Christo et quod nihil in eo appareat nisi fideli¬tas Christi, ita quod in anima non habeat nisi fidem et in illa fide Christum. Haec autem ‹lotio› ignis purgatorii potest adiuvari et accelerari et mitigari adiutorio ‹ex¬ercitus militantis›. Nam ambo exercitus sub uno principe sunt et in via ad tertium. Non potest ‹dormiens› iuvare ‹militantem›, sed ‹triumphans› et ‹militans› possunt iuvare ‹dor¬mientem›; sed non nisi per Christum, qui ca¬put est et dominus omnium.