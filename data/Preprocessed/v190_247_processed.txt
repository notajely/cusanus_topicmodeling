181vb «Confortamini in domino et in potentia vir¬tutis eius.» Paulus Ephesiis scribens, prout in epistula hodierna 182ra ex sexto capitulo epistulae ad Ephesios extracta legimus. Post mysteria fidei et quomodo deceat Chri¬stianum vivere in omni statu subiungens dicit: «De cetero fratres, confortamini in domino»; nam nostram infirmitatem tunc experimur, quando sumus Christiani. ‹Spiritus enim promp¬tus est, sed caro infirma.› Unde Christianum do¬cet, quomodo se fortem facere debeat, robu¬stum et armatum, ut possit victor evadere et post legitimum certamen coronari. Prima doctrina est quod Christianus cogno¬scere debet se impotentem et confortatore in¬digere. Qui enim diffidit et a bello fugit, honore privatur, et qui in suis viribus confidit, prae¬sumptuosus est et cadens non habet sublevan¬tem. Neque enim desperandum est neque prae¬sumendum seu in se confidendum, sed quia sub capite militamus Christo domino utique poten¬tissimo capitaneo, quia «dominus universorum», ut in introitu missae, «per quem Deus fecit et saecula», ideo in ipso et in potentia virtutis eius confortari debemus. Non enim sancti, qui per victoriam coronari meruerunt, vicerunt, vincunt aut vincent, nisi in eo qui ait: ‹Confidite quia vici›. Sancti enim «vicerunt regna, operati sunt iustitiam, adepti sunt repromissiones» «in Chri¬sto Iesu domino nostro». Christus est dominus, cuius potentia est vir¬tus, si recte ponderas verba. Potentia dominantis si est virtus, tunc est insuperabilis. ‹Impium ex¬altatum› vidit propheta ‹et elevatum›, post pau¬lulum cecidit et non erat. Si iustitia est sedes regis, regnum eius est permanens. Virtus est immortalis. Non enim est corrup¬tibilis iustitia, et sapiens admonet, ut ‹pro tho¬race induatur›, neque veritas; veritas enim ‹per¬manet in saeculum saeculi›, ideo potentior vino, mulieri et regi. Patet quod «dominus virtutum est rex glori¬ae». Ibi igitur regnat Christus in omni regente, ubi regnat veritas; in virtute vera etenim iustitia, quae omnem complectitur virtutem. «Christus veritas est», per quam omnis vera potentia et virtus id est quod est. Habere igitur Christum ducem et eius potentia virtutis confortari et ip¬sum sequi, est per rectam viam victoriose ad vitam pervenire. Quomodo autem fiat, subiungit: «Induite ar¬maturam Dei, ut possitis stare adversus insidias diaboli.» Ecce nemo potest stare adversus insidias 182rb diaboli nisi armatus armatura Dei, cum armis naturae succumbunt omnes; nam diabolus qui et daemon dicitur sciens, est secundum natu¬ram super omnem hominis naturalem scienti¬am. Non enim in casu naturalem perdidit indu¬striam, sed quam ex gratia, si stetisset, fuisset assecutus. «Deus spiritus est.» Armatura igitur Dei spi¬ritualis est armatura, ita ait Apostolus Corinthiis: «Arma militiae nostrae non sunt corporalia, sed potentia Dei ad destructionem inimicorum». Interior homo secundum Deum creatus est; ille Dei armaturam potest induere. Unde patet quod arma accedunt ad naturam. Sicut enim iner¬mem nudum dicimus, ita armatum vestitum. Nullum animal se vestit aut armat praeter hominem. Rationalis igitur natura addit arma naturae et contra contraria se armat, ne noce¬ant. Sicut contra aerem frigidum se vestit, ne ad corpus pertingat, et contra pluviam caput pileo tegit, et contra duritiam terrae aut lapidis pedes calciat, et his communibus armis addit alia con¬tra inimicorum insidias, sic docet nos Aposto¬lus armare interiorem hominem; nam sicut ex¬terior homo contra insidiatorem vitae sensibilis arma accipit, sic et interior contra insidiatorem vitae intellectualis. Error enim et deceptio sive seductio a veritate sunt insidiae mortales spiri¬tus intellectualis. Induit spiritus arma ut possit stare contra «machinas» adversarii salutis. Et haec «colluctatio non est adversus carnem et sanguinem, sed adversus principes et rectores et adversus mundi rectores tenebrarum harum, contra spiritualia nequitiae in caelestibus». Christianus habet communes adversitates cum aliis hominibus, ubi spiritus est contra carnem. Et contra hanc colluctationem habet arma quae¬dam rationis naturalia et induit habitum natura¬lium virtutum, id est quae naturalis ratio dictat, ut non trahatur per «desideria carnis» ad vitia et ratio succumbat sensu dominante. Habet etiam adversitates et colluctationes cum huius mundi principibus, qui sunt «rectores harum huius mundi tenebrarum»; nam tenebra ignorantiae Dei, quae est de hoc mundo, per mundi rectores contra lucem defenditur. Christiani lucem intrarunt, qui sunt «lux in domino», ideo lux persecutionem patitur ab his, qui tenebras 182va regunt et defendunt. Idolatrae in tenebris ignorantiae Dei ambulantes et omnes in Deum, qui lux est intelligentiae, peccantes sub rectoribus huius mundi degunt. Christianus «non est de hoc mundo» ut Chri¬stianus, sed de regno Christi, qui aiebat: «Regnum meum non est de hoc mundo». Patiuntur igitur colluctationem magnam veri Christiani, quando potius Deo quam hominibus oboedire statuunt. Et per hanc colluctationem martyres sive te¬stes fideles effecti sunt, quando steterunt armati armis Dei virtutum et vicerunt principes con¬stanter usque ad mortem perdurando in confes¬sione veritatis. In ipsis tunc veritas vicit princi¬pes et rectores mundi. O quanta hodie est colluctatio cum princi¬pibus mundi! Omnis enim homo studet com¬placere et diligi; principum mandata praecedunt mandata Dei. Ita quidem intelligo textum loqui, prout iacet quod sancti habent colluctatio¬nem cum rectoribus huius mundi; timentur enim, quia commoda corporis et tormenta in eorum sunt potestate. Sed sancti non curant parere voluntati eorum; ideo tormenta patiun¬tur. Uti sancta aiebat Agatha: ‹Quia nolui parere iussis principum, ideo iussa sum in mamilla tor¬queri.› Ipsa fuit armata armatura Dei, quae pati non timuit pro veritate, sicut nec Paulus, dum hanc epistulam scriberet, in vinculis esse non curavit pro veritate, quando pro Christo mori optavit. ‹Intelligunt autem alii daemonum potestates hic Paulum exprimere›, ac si dicere vellet: ‹Caro et sanguis› non habent potentiam bellandi, sed in quolibet peccato sunt spiritus nequitiae, scilicet spiritus luxuriae, spiritus mammon avaritiae, spiri¬tus invidiae, et sic de aliis. Cum illis spiritibus tene¬brarum est concertatio animae, et de his etiam sub¬icit, quando dicit: «contra spiritualia nequitiae in caelestibus»; nam spiritualia, scilicet daemonia, sunt quaedam potestates «nequitiae in caelestibus» et dicuntur in evangelio «volucres caeli», qui semen verbi non patiuntur fructum facere. Arbitror ideo quia secundum naturam sunt caelestes spiritus sive incorruptibiles; quod enim incorruptibile est, caelestem habet naturam, quoniam caelum est incorruptibile. Daemonia sunt «nequitiae in caelestibus», id est in incor¬ruptibilibus spiritibus; nam «in angelis suis», ut ait 182vb Iob, «repperit pravitatem». Pravitas seu ne¬quitia angelica daemon nominatur. Haec nequi¬tia, quae fuit «in caelestibus», expulsa de regno Dei temptatrix facta est hominum per insidias ei studens dominari. Durum est bellum cum mun¬di rectoribus, ne quis patria aut fortuna aut vita sensibili privetur; durior autem colluctatio cum invisibili daemone, qui astutissimus atque exper¬tissimus est atque infatigabilis, numquam rece¬dens nisi victus et confusus. Sequitur: «Propterea accipite armaturam Dei.» A Deo divina accipere arma est gloriosum, sicut recipere usum gladii ab imperatore honorat recipientem militia. Qui igitur pro veritate certa¬men inire debet, cum Deus sit veritas et eius adversarius princeps erroris et mendacii, a Deo et divina arma recipit. Studet serpens a simpli¬citate oboedientiae ducere Christianos, quasi in oboedientia pereat nobilis animae libertas, et persuadet, ut parvi faciat mandata, quae in ser¬vitutem redigunt, et utatur desiderio libero uti Deus, qui quod vult facit. Illa est colluctatio mortalis ad rebellandum creatori, sed qui certat pro gloria Dei, accipit arma Dei, quae sunt scilicet potentia eius repli¬cando temptatori. Cum Deus sit omnipotens creator et rex, quo¬modo ‹aliquis suae potest resistere voluntati›, qui est id quod est per suam voluntatem? Illi igitur gloria danda est et sibi parendum, in cuius manu vita et mors, cui ‹oboedire usque ad mortem› est sibi gloriam dare et in morte vitam reperire. Nam quomodo dator vitae sineret illum per mortem vinci, qui pro eius gloria vitam offert? Qui sic induit «armaturam Dei», ille potens est ad resistendum. Ideo subdit: «Accipite armaturam Dei, ut possitis resistere in die malo et in omnibus per¬fecti stare.» Perfectum quocumque vertatur quasi corpus cubicum semper stat «resistere in die» seu luce «malo». Malum enim tenebra est, quae est pri¬vatio lucis. Quando privatur visus ob tenebras visione, recipit homo candelam; candela est po¬tentia lucis, in qua expellitur tenebra. «Lex lux» est; evangelium «lux lucis» invisibilis. Habemus praedecessorem, qui est via ad vic¬toriam; illum sequi necesse habemus. Ipse ante nos 183ra portat crucem et dedit legem, ut et nos portemus crucem et sequamur eum et discamus vincere per arma sua. ‹Mitis est et humilis corde› Christus rex noster. Mititas frangit iram; humili¬tas resistit superbiae. Optima sunt haec arma. Nam colluctatio est ex ira et superbia, et arma contra illa sunt mititas et humilitas. Illis armis induti ‹baiulemus crucem› patientiae in adversi¬tatibus et perseverantiae usque ad mortem, et hoc propter oboedientiam Dei seu veritatis, quae Deus est. Tunc ‹succincti lumbis stamus in veritate›, quando ab illa numquam declinamus. Succincti esse debent bellatores, ut expediti sint ad resistentiam. Non debent se fundare re¬sistere volentes in instabili et fluxibili fundamen¬to seu lubrico pedem figere, sed in veritate, quae est ipsa absoluta firmitas et stabilitas. In fluxibili enim et falsa hypocrisi castitatis non debellatur spiritus luxuriae, sic nec vanitas praestat virtu¬tem vincendi, sed timorem et fugam. Unde quando lumbi desiderii sunt coartati et stabiliti in incorruptibili veritate et bellans ‹indutus est lorica iustitiae›, tunc paratus est miles Dei. Qui enim pro iustitia certat intrepidus, est confidens de victoria; maior enim confidentia est in habente iustam bellandi causam. Duellan¬tes non in viribus tantum, sed in iustitia ponunt fortitudinem; ideo ibi victor iudicatur iustior, li¬cet temptatio qua Deus, qui iustitia est, temp¬tatur, sit illicita et ideo per consequens duellum prohibitum. Solent enim principes ad bella progredientes iustificare causam belli, ut concitentur milites et confidentes in iustitia animentur. Et si omnibus bellatoribus iustitia sit magis necessaria quam thorax et lorica, maxime tamen evangelizantibus, quibus imminet bellum cotti¬dianum, quod contra se provocant. Sed ‹pedes illorum, qui evangelio pacis viam praeparant, pulchre calciati esse debent›, ut id quod in aliis parare nituntur, in se ostendant. Nituntur enim inducere alios, ut incedant pacifice secundum evangelium; ita quidem eos incedere necesse est. Tunc «pedes» motuum sunt pulchre «calciati». Sequitur: «In omnibus 183rb sumentes scutum fi¬dei, in quo possitis omnia tela nequissimi ignea exstinguere.» Iacula enim ignea, quae penetrant usque ad interiora, sunt acuta sicut acuties ignis et sunt apparentes syllogismi nequissimi et astutissimi atque doctissimi spiritus maligni, qui ad assen¬sum alliciunt omnem inermem humanam ratio¬nem. Concludunt enim dialectice rationes et in assensum trahunt infidelem hominem, qui nihil pu¬tat verius quam id, cui non potest ratio sua non assentire. Sed illis iaculis Christianus resistit in scu¬to fidei sciens omnia argumenta falsa, quae aliud concludunt quam fides evangelii continet. Solvun¬tur igitur rationes fide, sicut ardor ignis exstingui¬tur aqua. Sequitur: «Et galeam salutis assumite», scilicet caritatem. Illa enim est perficiens omnem ar¬maturam, custodiens caput rationis seu mentem. Sequitur: «et gladium spiritus, quod est ver¬bum Dei.» Verbum capitanei bellantium est gladius; con¬citantur enim verbo bellantes ad bellandum ani¬mose et fortiter. Praedicator verbo Dei concitat audientes fide¬les ad resistendum maligno. Dicebat salvator quod apostolis daretur sermo, cui nemo resistere posset, quia spiritus Patris loqueretur in eis. «Gladium spiritus» hic appellat hoc «verbum Dei», cui nemo resistere potest; nec est aliud hoc verbum quam illud verbum, in quo Petrus la¬xabat rete et cepit multitudinem piscium. Chri¬stus est verbum Dei incarnatum, scilicet homo, in quo loquitur Pater caelestis, qui debet ut Fi¬lius Dei audiri; quod verbum est in evangelio exceptum. Praedicator igitur armatus, qui assu¬mit «galeam salutis», scilicet caritatem, ut scilicet in caritate praedicet et non nisi evangelium, hic habet «gladium spiritus» in verbo Dei penetrans corda fidelium et vincens adversarium atque ip¬sum expellens de animabus audientium.