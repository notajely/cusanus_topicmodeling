SERMO XV Et apertum est templum 54r «Et apertum est templum Domini in caelo, et visa est arca testamenti eius in templo, et facta sunt fulgura» etc. Primo exponitur de gloriosissima virgine Maria et eius vita et assumptione, secundo de ista ecclesia militante et eius statu et cursu, tertio de unione militantis cum triumphante per ascensum militarem militantis et eius victorio¬sam transformationem in triumphantem. Primo sic: Postquam «caelo», id est mundo, «apertum» et manifestatum est «templum Domini», id est humanitas Christi, et «in» illo «templo» huma¬nitatis «arca testamenti», id est divinitas, per fidem et intellectum «visa est», «facta sunt» miranda multa in miraculis templum et arcam de¬monstrantibus: «fulgura» per caecorum illumina¬tionem, «voces» mutis loquentibus, «grando» etc. Unde in caelo fidei et ecclesiae «signum magnum apparuit» ultra cuncta hactenus visa signa, et etiam maius omnibus iam praenarratis, quia «mulier», id est Virgo beata, «amicta sole» altissimae et sanctissimae contemplationis habens «lunam» activitatis «sub pedibus», ‹coro¬nata fuit duodecim stellis› etc., id est duodecim praerogativis, fixis et fulgidis, etc. Et pro introductione huius capiatur ad manus evangelium, etc. Secundo exponitur ut supra etc. Tertio exponitur: Postquam «apertum» fuit in cruce «templum Domini et arca testamenti in templo visa» et postquam «facta sunt fulgura», post «voces», post «terraemotus», post ‹grandines› etc., et hoc in cursu militantis ecclesiae, tunc demum «appa¬ruit signum magnum», quoniam haec «mulier sancta», scilicet ecclesia, post omnes tribula¬tiones elevata est supra lunam, quin immo etiam eandem calcando, in solem. Et factum est eius vestimentum «sol iustitiae», Christus, et corona¬ta est ‹corona stellarum duodecim›, quae sunt duodecim gaudia caelestia gloriae. Concordat pro hoc illud, quod scribitur in Canticis: ‹Quae est ista, quae ascendit ut aurora consurgens, pulchra ut sol, electa ut luna, terribilis ut castrorum acies ordinata?› Maria recte dicitur «aurora consurgens» in hac sollem¬nitate, quia nihil toti mundo tantum gaudium annuntiat venturi Solis, sicut aurora solem in proximo nuntians, nulla claritas post claritatem Solis Christi tanta sicut aurorae. Et aurora est ipsummet lumen solis, mediante quo sol cognos¬citur, sicut lumen gloriae, quod hodie adepta est gloriosa «consurgens» regina. Quae autem sit illa mulier adeo «pulchra ut sol, electa ut luna»? Certe mater ecclesia, quae spiritu solari divino vegetatur. Et est «sponsa» «immaculata» gerens in se similitudinem sponsi sui, «electa ut luna», cui sol communicat omne lumen. Quae autem sit illa «terribilis» mulier «ordi¬nata ut castrorum acies»? Certe est ipsa militia terribilis sanctae ecclesiae militantis, quae qua¬dam terribili et sagaci ordinatione ordinat acies et castra ad expugnandum triplicem eius inimi¬cum, ut eius victoria sit in morte et transferatur ad triumphantem, etc.