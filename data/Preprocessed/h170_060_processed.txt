Exordium et Prothema De testimonio Christi, quod in Spiritu Sancto sanctus Bonifatius perhibuit 105va lin.9 «Ego resuscitabo eum in novissimo die». Jo¬hannis VI et in evangelio praesentis diei. Locuti sumus hiis diebus de Spiritu Sancto, qui dicitur «sanctus», quia sanctificat. Hic qui¬dem Spiritus Sanctus fuit in Christo, qui se ip¬sum pro sanctificatione suorum obtulit, ut dicit ipse Johannis XVII: «Pro eis sanctifico me ip¬sum». Qui igitur testimonium perhibet de Filio, sicut Christus de Patre, ille ‹testimonium perhibet de veritate›. Et quia «Deus veritas», hinc ille habet Spiritum Dei Sanctum. «Martyria» sunt Graece, «testimonia» Latine. Omnes illi, qui perhibent testimonium clarifi¬cando Filium, receperunt Spiritum Sanctum, quia ‹nemo potest dicere “Jesus Christus” nisi in Spiritu Sancto›. Qui enim dicit Jesum Christum Filium Dei et hoc dicit in Spiritu, Spiritum Dei habet in se, qui est «spiritus veritatis». Unde dixit Christus Actuum primo: «Acci¬pietis virtutem supervenientis Spiritus Sancti in vos et eritis mihi testes» etc. Ecce quo modo testimonium de Christo praesupponit receptionem Spiritus Sancti. Ille autem, qui testimonium perhibet in sanguine suo, iste ostendit se Spiritum Sanctum habere. Et quia haec ecclesia militans, quae ex sensibilibus signis iudicat, non potest decipi in canonizatione martyrum, quos in sanguine suo comperit testimonium perhibuisse, hinc il¬lum ut sanctum colit, quia habuit Spiritum Sanctum, sine quo testimonium non perhibu¬isset. Si Spiritum habuit Christi, cum Christo regnat. Et quoniam hoc ita est, tunc beatissimum martyrem Bonifatium, huius sedis primum ar¬chipraesulem, recte in catalogo sanctorum mar¬tyrum posuit sancta Romana ecclesia, quia testi¬monium perhibuit ‹verbo vitae› in sanguine suo. Convenimus igitur in hoc loco ad honorandum Deum in memoriam sancti Bonifatii et ad re¬memorandam vitam eius pro nostro exemplo. Oremus pro gratia. PARS PRIMA De resuscitatione omnium mortuorum per Filium Dei «Ego resuscitabo eum» etc. Videamus primo 105vb evangelium: «Nemo potest venire ad me, nisi Pater meus, qui misit me, tra¬xerit eum. Et ego resuscitabo eum in novissimo die». Judaeis de hoc murmurantibus, quia dixit se ‹panem vivum, qui descendit de caelo›, respon¬dit: «Nolite murmurare invicem. Nemo potest venire ad me» etc. Advertendum, quia dicit: «Qui misit me», qua¬si diceret: Pater trahit per me, quia misit me; et «Ego sum ostium», uti heri. Qui igitur voluerit venire ad vitae fontem, qui est Pater? Nam Pater dicitur origo seu dator vi¬tae. Et nemo Judaeorum de hoc haesitabat. Qui hoc dicit, negare nequit, quin vita ad se trahat vivificabile non habens in se vitam. Quo modo enim perveniret non vivens ad vitam nisi per vitam vivificantem? Et quia non vivens non habet in se vitalem motum, oportet, quod vita descendat ad vivifi¬candum non vivens, sicut Christus dicit vitam descendisse de caelo vitae. Hic autem descensus est missio vitae sive Filius Patris vitae, quia a Patre vitae id, quod mittitur, est Filius vitae. Receptio autem vitae missae in non vivo est attractio non vivi ad vitam. Sic venire ad vitam coincidit cum attractione vitae per regulam coin¬cidentiae. Et alibi dicitur regnum vitae violenter rapi Lu¬cae XVI. Quasi diceretur: Discipulus vim facit doctrinae, ut instruatur, quia diligenter se adap¬tat, ut magister sibi eam infundat. Sed sicut doctrina magistri mittitur per ver¬bum ad discipulum et discipuli ignorantia trahi¬tur per magistrum ad intellegentiam, ut sic non vivens seu ignorans intellectus veniat ad cogni¬tionem verbi, sic Pater vitae per Verbum vitae trahit omne id, quod ad vitam venire debet. Et diligens sollicitatio venire cupientis seu im¬petus venientis vim facit rapiendo vitam. Ita tra¬here, venire et rapere in theologicam coinciden¬tiam pergunt. PARS SECUNDA Resuscitatio in novissimo die futura ad iudicium et ad vitam spiritus distinguitur Sequitur: «Et ego resuscitabo eum in novis¬simo die». Advertendum, quia dicit: «Et ego» etc. Nam ait supra Johannis V: «Venit hora, in qua omnes, qui in monumentis sunt» etc. Ibi non dicit «ego». Ex quo trahe resurrectionem generalem ex monumentis ex Filio Dei esse, sive procedant ad vitam sive iudicium. 106ra Unde alia est resuscitatio ‹de monumentis›, ut mortui ‹procedant de monumentis›, et tunc om¬nes resuscitatione tali resuscitabuntur in potesta¬te Verbi seu vocis Filii. Non enim potest mortuus resurgere, nisi ‹au¬diat vocem Filii Dei›, hoc est, recipiat vim re¬surrectionis ex Filio, in quo humanitas omnium hominum est unita aeternitati, ut sic quisque in eo, in quo sua humanitas est incorruptibilis et immortalis, resurgat a morte. Sed post resurrectionem a morte restat, ut progressus fiat vel ad vitam vel iudicium. Iudicium condemnatio est, ut patet, quia non est vita. Sic patet, quo modo mali resurgunt a morte et non perveniunt ad vitam neque aspi¬rare possunt ad vitam, quia portant secum iudi¬cium. Quare sunt ut non mortui continue mor¬tem desiderantes. Sunt igitur audientes vocem Filii secundum ipsam incorruptibilem humanitatem de monu¬mentis progredientes. Est deinde vox Filii Dei secundum vitam spi¬ritus, quam qui audiunt, ‹etiam si mortui fuerint, vivent›, qui non audiunt, non vivent spiritu. Unde, quia tale audire est in se intellectualiter recipere, tunc intellegendum est illos “audire”, de quibus Psalmista: «Audiam, quid loquatur» in me «Dominus», scilicet in quibus est spiritus vi¬tae, uti declarat Paulus non posse alio spiritu mortuos resurgere quam eo Spiritu, quo Chri¬stus resurrexit, Ad Romanos VIII. Sic spiritus vitae Christi, qui est in animabus sanctorum defunctorum, est ille, qui loquitur et in quo auditur et vivitur. Et ob hoc dicit: «Ego sum resurrectio et vita». Resurrectio enim ad vitam est absoluta resurrec¬tio, quia resurgentes tales sunt «filii Dei». Lu¬cae XXo: «Filii Dei sunt, cum sint filii resurrectionis». Unde, cum sancti ‹non veniant ad iudicium, sed transeant de morte ad vitam›, ut Johannis V, tunc hic transitus, cum sit «in novissimo die» hominis, est progressio ad vitam. Ante progressionem est resurrectio, sicut se¬dens prius surgit, antequam progrediatur. PARS TERTIA Ad vitam resurgentes ad apprehensionem rerum earum transferri, quae nunc fide tantum audiunt Tunc dicit Christus, quod, quia ipse est, in quo est ‹vita abscondita› omnium viventium, quod, quando de fide translatio fieri debet ad apprehensionem, tunc vita, quae fuit per 106rb fidem «abscondita» et spe solum viva, resurgit per re¬velationem, – sicut absconditum est mortuum quoad oculum et tunc, quando revelatur, fit ocu¬lis vivum – dicitur: in revelatione resurgere de mortuis ad vitam. Sic Christus, qui revelator est vitae nostrae absconditae per fidem in Deo, quando nobis absconditam vitam revelat, nos re¬suscitat. ‹Nemo enim novit Patrem›, qui est ‹vita viven¬tium›, ‹nisi Filius et cui voluerit Filius revelare›. Ad Filium igitur spectat ostensio Patris et re¬velatio fontis vitae nostrae. Quare ad eum spec¬tat illum ‹resuscitare in novissimo die›, hoc est in fine periodi huius, qui in peregrinatione; in hoc per Patrem tractus est modo, quo prae¬mittitur. Subdit: «Scriptum est: Erunt omnes docibiles Dei». Hic declarat tractionem Patris modo, quo in exemplo praemisi, scilicet quod tractio ista fit modo, quo docibiles per auditum et diligentiam studii doctrinam capiunt. Et subdit: «Non quia vidit quisquam» etc. Exponit id, quod dixit supra «qui misit me», scilicet quod haec attractio Patris fit per missum a Patre, quia ille solus, cum a Deo venit, ipsum vidit. Unde Filius dicit se nobis id annuntiare, quod vidit apud Patrem. Nos igitur id audimus in verbo Filii, quod Filius vidit. Et in hoc nota differentiam inter id, quod nos capere possumus per auditum, et inter id, quod videmus. Unde per auditum via fidei capio id, quod loqueris de civitate mihi ignota, tibi autem visu nota. Sic pergimus de auditu ad visum, de fide sci¬licet ad comprehensionem, et trahimur auditu ad aspirationem visus, quia alias non quietamur. Et sic hic sumus audientes, ibi videntes et gu¬stantes. Subiungit: «Qui credit in me, habet vitam aeternam». Aperit nunc se esse brevem viam perveniendi ad omnia desiderabilia, quando dicit: «Qui credit in me». Nam attractio Patris completur per fi¬dem in ipsum Filium.