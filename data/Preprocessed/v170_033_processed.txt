131r «In nomine Jesu» etc. Primo introducatur res gesta secundum evangelium: Quo modo rex noster hodie intra¬vit Jerusalem, et quo modo illi, ‹qui praece¬debant et qui sequebantur, clamabant: Hosanna› etc. Et quod hoc merito omnes fecerunt, Paulus in epistola ostendit. – Oremus etc. Quo modo Paulus hanc epistulam scripsit; item, quo modo dicit epistola, et de eius intellectu. Primo circa illud «quia»; hoc enim prae¬supponit, et est fides; ibi de fide. Secundo circa seriem narratorum de Christo. Tertio de sequelis tribus; prima: «Propter quod exaltavit illum Deus»; secunda quoad crea¬turas: «ut in nomine Jesu»; tertia quoad confor¬mitatem: «Hoc sentite in vobis!» Quoad primum tangatur de fide, quo modo sit necessaria ad intellectum: «Oportet acceden¬tem credere»; de altitudine fidei, de signato per raptum Pauli, et quo modo in altitudine fidei pertingitur ad visionem; et quo modo ‹Deus omnia conclusit in <in>credulitate, ut omnium misereatur› secundum Paulum; et quis sit finis fidei. Et cur impossibile est infideles consequi veritatem ultimam, quia illam non credunt. Et quo modo fides Christi pascit et ducit etiam in praesenti vita, ut videamus, quo ducemur etc. Secundo consequenter dicit epistola: «Cum in forma Dei». De illius intellectu: Quo modo «Deus est actus purus» et sic «principium, me¬dium et finis» omnis potentiae, et ob hoc «in ipso sumus et movemur», et ipse «omnia opera¬tur in omnibus». Et ibi, ut gradatim hoc per ascensum sen¬sibilium capiatur, fiat manuductio, quo modo posse videre est sine termino: Neque oculus visu neque auris auditu satiatur. Visio igitur, per quam est ipsum videre id, quod est, est actus etc. Posse videre sine termino ostendit actu absolu¬tam infinitam visionem Deum esse. Sed nota, quia hoc agit intellectus, non oculus. Et ita de sensibilibus omnibus ascende us¬que ad sensum communem et de illo usque ad rationem et de ratione usque ad intellectum; et sic aliqualiter poteris videre, quo modo hoc est verissimum, quod sine uno purissimo actu nihil esse potest, licet ille actus non sit, ‹uti est›, comprehensibilis, quia semper plus potest per in¬tellectum comprehendi. Consequenter ibi: «se aequalem Deo» osten¬dit ipsum Jesum Deum et Verbum seu Nomen seu Aequalitatem Patris. Aequalis est Deo Patri Filius in divinis. Quo modo potentia omne id, quod est, est ab actu, et potentia actui commensuratur; actus purissimus et infinitus est actus infinitae poten¬tiae seu virtutis. Infinitas autem actus et infinitas potentiae est una infinitas seu deitas. Filius igitur est aequalis Patri, et est ipsa Aequalitas seu Veritas, per quam omnia id sunt, quod sunt. Omnia enim, quae sunt, in quantum sunt, non sunt minus nec maius, quam sunt. Aequalitas igitur omnia essendi est veritas esse cuiuslibet, quod est, et ita potentia Patris et ab¬soluta aequalitas etc. Sequitur: «formam servi». Omnis creatura habet Creatorem ut dominum, sed rationalis cre¬atura per rationem eum cognoscere debet ut Do¬minum. Et dicitur servilis, quia peculiarius est Domini etc. Infinitus igitur actus, scilicet Pater, qui ha¬bet infinitam activam potentiam, scilicet Filium, voluit, quod Filius ‹formam servi acciperet›. Hoc est scilicet, quia Pater in divinis voluit po¬tentiam suam terminari in se ipsa, ut ita esset operatio maxima terminata in potentia Filii.