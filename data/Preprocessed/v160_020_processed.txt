SERMO XX Nomen eius Jesus 103r «Nomen eius Jesus». Primo oremus, ut «nomen» eius in nobis «sanctificetur» ita, ut de nomine sancto eius laudes enarrare valeamus intercedente Maria vir¬gine, matre eius «inter mulieres benedicta», quae nobis genuit Verbum, cuius nomen aeter¬num. Tria sunt hodie, quae faciunt festum magnum: octava Nativitatis – in collecta et Lev. 23 –, circumcisio pueri – Luc. 2; Gen. 17 –, et – in evangelio – impositio nominis. Quoad primum est «nomen», quoad secun¬dum «eius», circumcisi scilicet, quoad tertium «Jesus». Quoad primum de triplici nomine dicimus secundum triplicem nativitatem etc. Nam dicitur in introitu primae missae – in hebraeo: «Dixit Jehova» etc.; secundo in se¬cundo introitu dicitur: «Lux fulgebit hodie super nos, quia natus est nobis Dominus, et vocatur Admirabilis, Deus, princeps pacis» etc.; de tertio: «Puer natus». Brevis erit sermo nomen eius definiens, uti est ‘admirabile’, tamen nobis ineffabile et incog¬nitum. Longus erit sermo, qui nititur figurare infinitum nomen ‘Verbi’ et ‘Filii’. Longissimus est sermo, qui nomen ‘Salvatoris’, quod est nomen operationis, exprimere nititur. Primum nomen deitatis ineffabile non aliter quam negative attingitur; secundum ut ‘Crea¬toris’ non nisi in creaturis et per ipsarum simi¬litudines varie et late ostenditur; tertium per incarnationis gratiam latissime explicatur, ut sic dicamus cum Dionysio et Bartholomaeo apostolo per ipsum allegato in De mystica theo¬logia sermonem de nomine Dei esse sanctissi¬mum atque brevissimum, sermonem de Creatore esse latum, sermonem de Recreatore esse latissi¬mum atque maximum. Nomen a notando dicitur; [quia] ‹voces enim sunt signa eorum, quae sunt in animo›, etc. Nihil intellegimus, nisi a sensibilibus ortum ca¬piat. Deus sic non est attingibilis. Quare triplici via secundum Dionysium ad Deum ascendimus, scilicet ab istis visibilibus ut a causatis, et hoc multiplici argumento se¬cundum Augustinum: aut quia ‹nihil se ip¬sum produxit›, aut quia de mobili ad immobile pervenire necesse est, de imperfecto ad perfec¬tum, de bono ad optimum, etc.; secundo per eminentiam, ut in causa id emi¬nenter comprehendamus, quod in causato repe¬ritur ipsum causatum perficiens; tertio per remotionem, ut defectum, quem re¬perimus in causato, ab eminentia causae remo¬veamus. PARS PRIMA De nominibus, quae Deo per eminentiam et per remotionem imponuntur Quoad verum nomen, quod nobis indicare de¬beret ‘quid sit Deus’, dicit Dionysius Deum innominabilem, ineffabilem, quia non intelle¬gitur. Nam hoc solum habemus per Anselmum, quod ‹Deus est melius quam cogitari possit›. Hoc autem «melius» est innominabile, si non est cogitabile. Quare non est ‘optimus’ nomen Dei, sed ‘superoptimus’. Unde secundum hoc, quia ‹potius scimus ‘quid Deus non est’ quam ‘quid est’›, Deus potius est innominabilis quam nominabilis. Neque hoc nomen ‘innominabilis’ est nomen proprium Dei significans Deum cum qualitate propria, sed significat id, quod Deus non est etc. Sed inter omnia nomina proprium est no¬men Tetragrammaton, etc. Item «nomen, quod super omne nomen». Unde sicut non est ‘bonus’, sed ‘superbonus’, ita et ‘nominabilis’ non est, sed ‘supernominabilis’. Unde nomen Dei ita comprehendit omnia nomi¬nabilia, sicut esse Dei omne esse. Quare est nomen aeternum et infinitum. Et non est hoc nomen eius ‘nomen aeternum’ seu ‘infinitum’, sed absolute nomen, «Hašēm», quod nos absolute ‘uti est’ non possumus no¬minare, sed nominamus ipsum, ut est contrac¬tum, vel ad aliquam proprietatem particulariter Deo convenientem, ut est aeternum, infinitum, etc. Unde nomen, per quod omne nomen est no¬men et est essentia omnium nominum, est no¬men Dei, etc. Quare in nomine ‘Jehova’ huius ineffabilita¬tis est secretum, quia nec transferri potuit, ut dicit Hieronymus et Rabbi Moyses. Hoc nomen Deum secundum omnipotentiam signat. Unde de hoc nomine Tetragrammaton, «quattuor scilicet litterarum», antiqui omnia secreta posuerunt; et Judaei librum Cabbala habent de virtute huius nominis. Et non legunt Judaei hoc nomen nisi semel praecedentibus ieiu¬niis, et libros, in quibus hoc nomen est inscrip¬tum, reverenter custodiunt. Et non reputant li¬brum sanctum, ubi hoc nomen non reperitur. Et dicit Hieronymus hoc nomen in bibliis Hebraeorum semper reservasse characteres suos antiquos, etc. Unde hoc nomen ineffabile Tetragrammaton ‹nec est “nomen”, quia non “significat substan¬tiam cum qualitate” propria aut communi, nec verbum cum tempore et modo significans, nec pronomen nec participium, nec pars orationis›, sed totum simul, etc. PARS SECUNDA De nominibus Deo ut causae respectu ad causata convenientibus et de igne ut insigni metaphora Dei «Lux fulgebit super nos, quia natus est nobis Dominus, et vocabitur» etc. Nomina quae Deo conveniunt ut causae in respectu ad causata, sunt multa, quia ‘Creator’, ‘Illuminator’, ‘Salvator’, ‘Vivificator’ etc. Nomina quae Deo conveniunt proportiona¬liter, quia inveniuntur in creatura perfecta, ut ‘bonus’, ‘fortis’, ‘intellegens’ etc.; et aliqualiter similitudinarie, ut ‘angelus magni consilii’, ‘leo’, ‘agnus’, ‘petra’, ‘ignis consumens’. Nomina quae per remotionem Deo conveni¬unt, ut ‘immortalis’, ‘invisibilis’ et cetera in capitulo «Firmiter credimus». ‹Omnia nomina aut important perfectionem aut imperfectionem; si perfectionem, aut illam, quae non reperitur in creaturis – et illa pro¬prie conveniunt Deo, ut ‘omnipotens’, ‘aeter¬nus’ –, aut <quae> reperitur in creaturis indeter¬minato modo, ut intellegere, et minus proprie <Deo conveniunt>, aut in creaturis et deter¬minato modo› et minime proprie <Deo>, ‹ut ‘leo’, ‘agnus’, nisi metaphorice›. Sed secundum primum modum habemus no¬mina divina: Jah, Adonai, El, Elohim, Vaheie, Schaddai, Sabaoth, et cetera nomina de Libris exorcismorum Salomonis. De aliis no<mini¬bus Grae>corum, item <In>dicorum «esgi abhir». Secundum secundum modum habemus «theos» a ‹theoro, video, vel curro›; «deus», «got» a bono, «boeg», «tengri» et cetera secun¬dum diversas linguas: logos, ratio, verbum etc. Et propterea, ut dicit Ambrosius, Deus creavit diversas res, ut in diversitate eius po¬tentia exprimeretur. Et diversae sunt etiam lin¬guae, ut diversimode unum nomen ineffabile ex¬primeretur. Secundum tertium modum dicitur ‘leo’, ‘ag¬nus’, et ‘lumen’, ‘ignis consumens’, ‘lux’, ‹in quo non sunt tenebrae›. Et pro nostra instructione de metaphora ‘ignis’ secundum Dionysium, ⌈16⌉ Hierarchiae, videamus. 103v ‹Dionysius Angelicae hierarchiae cap. ⌈16⌉ inter omnia corporalia ignem dicit Dei imagi¬nem propinquius repraesentare. 1o: Ignis in se est invisibilis; nam non vi¬detur nisi in ignito aliquo. Ita Deus. 2o est “in omnibus”, licet invisibiliter; ta¬men per omnia corporalia est seminatus, sicut Deus in omnibus invisibiliter. 3o “per omnia immixte incedit”; sicut Deus aliis non commiscetur, in se immixtus est etiam. Sic et Deus. 4o est “segregatus ab omnibus” elementis na¬turae nobilitate, loci sublimitate et operis effi¬cacia. 5o est “omnino lucidus” secundum se et quam¬libet partem suam. Sic Deus “lux” est, et ‘non sunt in eo tenebrae ullae’. 6o, licet sit lux in se, est tamen sensibiliter “incognitus”, sicut ignis in potentia in silice, etc. 7o “irretentibilis” est sicut “invisibilis”. 8o est “superativus omnium”. Deus “ignis consumens”. 9o omnia sunt ignem recipientia et pro suo modulo etiam tamquam in ignem conversa igni¬ficant, etc. 10o ignis ‘se tradit omnibus’ calefactibilibus, illustrabilibus et ignibilibus. Sic Deus corporali naturae, sensibili et intellectuali. 11o est “renovativus” omnium: “⌈unifica⌉ caliditate” crescunt, florent etc.; nutritione, augmentatione etc., circulatione; cervo etc. 12o orbiculariter diffundit radios. 13o “incomprehensibilis” est; nam per solam mentem comprehenditur. Nulla materia est, quae ipsum comprehendere possit, quia “totus ubique”, etc. 14o ignis cum sit “immixtus” in se, est “discretivus” et omnia segregat, sicut Deus omnia discernit. 15o est “sursum lativus” et semper “excelsus”; non potest enim suppeditari, etc. 16o est “acute incedens”, hoc est velociter, nisi retardaretur, etc. “Velociter currit sermo eius” ‘attingens a fine’, etc. 17o “semper mobilis” idemptitatis, ut in cae¬lestibus videmus, ostendens operationem intrin¬secam in deitate, etc. 18o est “motivus aliorum”; virtus ignis est causa omnis motus. Sic Deus ‘dans cuncta mo¬veri’. 19o ignis est “comprehensivus incomprehen¬sibilis”, quoniam ad se convertit alia, ipse in nulla convertitur. Et sic unitas Verbi personalis naturam humanam in suam personam assump¬sit, et Deus animas beatificat. 20o omnia mobilia, ut moveantur, indigent igne, ignis nullo. In hoc Dei figuram gerit, qui ‘bonorum nostrorum non indiget’. 21o ignis est “augmentativus sui ipsius”, sicut numerus in numeratis et lumen in illuminatis, nec terminatur eius potentia. Deus interminabi¬lis. 22o est “omnibus praesens invisibiliter”, non ut in altero, sicut lumen in oculo caeci tantum, sed et praesens ei ut lumen in oculo videntis, quia iuvat ipsum in actione videndi, etc. Sic Deus invisibiliter “operatur omnia in omnibus”. 23o omnibus se tradit largissime, et remanet imminoratus, sicut et scientia, etc. 24o ignis “neglectus” videtur “non esse”; ‘attritione autem repente manifestus et rursus in¬comprehensibilis’, etc. “Neglectus” dicitur ig¬nis, quando non operamur circa eius eductio¬nem; attritione ferri cum lapide repente mani¬festatur; et si negligatur capi in materiali fo¬mite, incomprehensibiliter avolat. Sic ‘insipien¬tes in corde suo dicunt, Deum non esse’. Con¬tritis corde ipse appropinquat propria bonitate. Et si negligunt ipsum capere in fomite virtu¬tum et virtuosarum operationum, perseveratione, etc., evolat›. Et quia ratio ista comprehendit de igne, vide¬tur, quo modo ratio altior est igne et eius ratione. PARS TERTIA De nominibus Filium in assumpta humanitate ut Salvatorem significantibus et de eius circumcisione De tertio: «Puer natus est nobis, et Filius datus est nobis, cuius imperium super humerum eius, et vocabitur nomen eius magni consilii an¬gelus». Et evangelium hoc nomen «magni consilii» vocat ‹Salvatorem› sive ‹Jesum› etc. Johannes in Apocalypsi, cap. 19, dicit ad propositum nostrum quoad circumcisionem: «Vestitus erat veste as¬persa sanguine, et vocabitur nomen eius Verbum Dei». Isidorus libro Etymologiarum VII, cap. ⌈10⌉, de nominibus convenientibus Filio in assumpta humanitate dicit: Dicitur «Christus» quasi «chris¬mate unctus» sive «Messias», quia ‹prae› omni¬bus ‹suis participibus› etc. ‹Dicitur ‘Jesus’, ‘So¬t[h]er’, ‘Salvator’: hebraice, graece et latine›. Dicitur «Emmanuel» quasi «nobiscum Deus»; ita dicit Matthaeus «Emmanuel» etc. Dicitur «Unigenitus», «Primogenitus»; dicitur «princi¬pium, medium et finis», «“via, veritas et vita”». Sed ad textum evangelii revertentes: Dicitur «Jesus» seu «Issus» secundum Graecos, seu «Hessus» secundum Arabes, «Jhesus» secundum Hebraeos sive «Jhešua», etc. Quia ‹salvum facit populum suum›, unde di¬citur «Salvator». Dicitur autem in evangelio, quo modo in octava die sit circumcisus, et no¬men ei impositum «Jesus», id est Salvator. Octava dies est dies nova et renovationis. Postquam enim per circumcisionem cum lapide acuto firmitatis fidei Christi, qui fuit vera «petra», et in octava resurrectionis die a labe mundi sunt postposita omnia mundana pro in¬quisitione deitatis per viam abnegationis, ut dicit Dionysius, tunc apparuit Salvator, qui non quievit tamen per dies septem, qui mensu¬rant omne tempus et omnem revolutionem circu¬larem. Nam prima die relaxavit peccata nomen eius, qui «propitius» est «peccatis nostris propter nomen» suum sanctum. <Secunda die> protexit a diabolo cognoscentem eum: Proteget «eum, quia cognovit nomen meum». Liberavit tertia die a malo: «Adiuva nos, Deus, salutaris nos¬ter, et propter gloriam nominis tui libera» etc. <Quarta die> «spiritum bonum» dat: «Spiri¬tus Sanctus, quem mittet Pater in nomine meo». Per quem <quinta die> virtutes multiplicat: «Propter nomen tuum deduces me». <Sexta die> signa operatur: «In nomine meo eicient daemo¬nia». Et post istos septem dies fluxus huius mundi aeternaliter in octava resurrectionis die <Chris¬tus> salvat. Unde, «quicumque invocaverit no¬men» tuum, «salvus erit». 102r Sciendum, quod licet ista salvatio respiciat aeternalem salvationem principaliter, tamen etiam salvat ab infirmitate – Marc. 6: «Quicum¬que tangebant eum, salvi fiebant» –, a tempes¬tate et procellis – Matth. 8: «Salva nos, peri¬mus», – et ab omni corruptione – Ad Phil. ⌈4⌉: «Salvatorem exspectamus». De <eo> omnes prophetae clamant et de hoc nomine Salvatoris dicit Paulus: ‹In nomine Jesu flectetur <omne> genu terrestrium, cae¬lestium et infernorum›. ‹Dicitur enim Salvator a potentia <salvandi> et sic ab <aeterno>, quia Deus, ab habitu <salvandi> et sic ab angelo impositum, ab actu <salvandi> et sic hodie a Joseph in circumci¬sione. Fuit enim ab aeterno ordinatum, conse¬cratum, divino ore nominatum, a patribus desi¬deratum, prophetatum, praefiguratum in Josue, ab angelo praenuntiatum, a beata Virgine prae¬dicatum, <die> octavo a Joseph impositum, ab angelis divulgatum, ab apostolis praedicatum, a confessoribus collaudatum, a sanctis virginibus tamquam “oleum effusum” praegustatum, a fide¬libus veneratum. ‘Nomen Christi est commune, sed Jesu proprium’, Christi: gratiae, Jesu: glo¬riae. Hoc est “nomen, quod est super omne no¬men”, “nec est aliud sub caelo” etc. Nam est “mel in ore, in aure melos, in corde iubilus” secundum Bernardum. “Lucet” ut oleum “praedicatum, pascit recogitatum, lenit et un¬git invocatum”. Secundum Petrum Raven¬na<tem>: ‘Dedit caecis visum, surdis auditum, claudis gressum, mortuis vitam, diabolum effugavit’, etc. Anselmus: Jesus est “nomen dulce, nomen delectabile, nomen confortans peccatorem et no¬men beatae spei. Ergo Jesu, esto mihi Jesus!” Habet virtutem ablutivam quoad maculam, sanctificativam quoad culpam, iustificativam quoad reatum, quae omnia remittuntur per nomen Jesu. “Abluti estis, sanctificati estis, iustificati estis” etc. Dixit Jesus: “Quidquid petieritis Patrem in nomine meo, dabit vobis”. Hinc omnes petiti¬ones ecclesiae per ipsum concluduntur›. Nunc iuxta historiam cogitemus, quid hodie actum sit et quid per nos faciendum, ut «om¬nis Christi actio nostra» sit «instructio». Chris¬tus propter amorem, ut nos redimeret, hodie circumcisus et ‹sponsus sanguinis› ecclesiae fac¬tus est, per nomen suum se ipsum nobis osten¬dit. Et primo ponderare debemus mirabilem humi¬litatem incarnationis et observationis legis in eo, «qui peccatum non fecit», et quod non re¬legit infans hanc poenam circumcisionis, «legi¬fer» Deus, propter nos, ut discamus nos per oboedientiam legi subesse neque nobis ex prae¬sumptione innocentiae quidquam licere, etc. ‹Hodie incepit sanguinem fundere pro nobis; ideo est prima dies anni quoad nos christianos. Secundo in oratione, tertio in flagellatione, quarto in coronatione, quinto in crucifixione, sexto in lateris apertione›. «Septimo die requievit», octavo resurrexit. Unde sicut octava die nativitatis nomen habuit cum ‹sanguinis effusione›, ita post septem dies transitus poenalis pro nobis octavo die aliud nomen victoriae habuit cum glorificatione, etc. Unde consuetudo ortum cepit de mutatione nominis in Abraham ⌈et⌉ Abram, Sarai ⌈et⌉ Sara. ‹Christus circumcisus, <primo> quia de ge¬nere Abrahae, cui repromissio facta fuit; <se¬cundo>, ut se patribus conformaret; <tertio, ut> legem bonam fuisse approbaret; quarto, ut oboe¬dientiae et virtutem humilitatis commendaret; <quinto>, ut pateretur legem, quam dedit; sexto ‘factus erat sub lege, ut eos, qui sub lege erant, redimeret’; septimo, ut ab infantia pateretur pro nobis; <octavo>, ut veritatem carnis ostenderet; item, <nono>, ut castitatem laudaret et concupis¬centiam terminaret. <Decimo>: “Finis legis Christus ad iustitiam omni credenti”, etc.› Qui Christum in se nuper genuit, hodie ani¬mam suam, quam in Christum transducere vel transformare voluit, studeat circumcidere, ‹‘ne in extrinseco habitu, in actione aut sermone sit reprehensibilis’ – sanctus Bernardus –, ‘et ut cogitatio eius sit sancta, affectio pura, in¬tentio recta’. Debemus esse ‘circumcisi corde’ a cogitati¬onibus noxiis et immundis, a iudiciis falsis et temerariis, ab intentionibus iniquis, ut coram Deo pertimescamus versare in corde, quod co¬ram hominibus erubesceremus dicere; circumcisi lingua a verbis turpibus, detractoriis et men¬dosis, otiosis et superfluis; in omnibus sensi¬bus a prohibitis, illicitis, voluptuosis et super¬fluis, etiam ab omni occasione, etc. Parum prodest esse circumcisum a parte una et non alia. Pius papa ait: ‘Nihil prodest ieiunare, nisi mens et lingua a prohibitis abstineant’. Beda idem: “Ille itaque vera circumcisione 102v circumciditur, qui obturat aures suas, ne au¬diat sanguinem, et claudit oculos suos, ne videat malum, qui custodit vias suas, ne delinquat in lingua sua, et attendit sibi, ne gravetur cor eius in crapula et ebrietate; qui lavat inter innocen¬tes manus et <ab> omni via mala prohibet vias suas; qui super omnia castigat corpus suum et servituti subicit omnique custodia servat cor suum, quoniam ab ipso vita procedit. Etiam ac¬tio sua, quae in abscondito est, non minus casti¬gatione eget, ut cum ieiuno eleemosynam do, non quaeram gloriam. Apostolus corde circum¬cisionem sedulo commendat”. Haec Beda›. Summa circumcisionis est peccata, quae solum sunt superflua in homine, abscindere per paeni¬tentiam. ‹Et nisi fiat in anima, ipsa est filia perditionis. Nam “masculus, cuius praeputii caro circumcisa non fuerit, peribit”. Sed octo debent praecedere hanc circumcisio¬nem: peccatoris ad Deum conversio, recognitio, contritio, confessio, detestatio peccati, satisfactio, cautio; tunc sequitur impii iustificatio›. ‹‘Tres sunt circumcisiones: una est sacramen¬tum, quae est in corpore, duae sunt res <illius> sacramenti, scilicet circumcisio a peccato, quae fit cotidie in anima, et alia etiam a poena peccati, quae fit in resurrectione’›. Additamentum De anno novo. Hic, quo modo annus sit introductus et quo modo «a Iano Ianuarius» secundum Rabanum in Computo suo. Ianus recepit ad domum suam Saturnum, quando primo venit in Italiam, et quia a Saturno habuit artem seminandi, secum regnum divisit. Iste mensis per Numam Pom¬pilium fuit sibi consecratus, et fuit opinione hominum translatus ad astra et cum duobus ca¬pitibus depingitur; propter hoc larvati hoc die currere solebant. Et quia tales Ianum figuran¬tes sunt de numero paganorum potius quam christianorum, sancti prohibuerunt novitatem fieri, ut Maximus in sermone et Augustinus in sermone De Kalendis Ianuarii. Nos Alemanni, quia fuimus pagani, a prima die annum nominamus dicendo «iar» a Iano, sicut dicimus «sontach» a sole, «maendach» a luna, «dingestag» aut «eretag» a Marte, «gwu¬denstag» a Mercurio, «tonerstag» a Iove tonante, «fritag» a Venere, «samstag» a Saturno. Initium anni non est hodie, sed in die annunti¬ationis. Sed secundum unum modum posset dici initium, quia hodie incepit Jesus primum sangui¬nem fundere pro nobis. Varia sunt initia anni secundum varias gentes, sicut et mensium et septimanarum. Deus ita ordinavit, ut remanerent omnia no¬bis dubia propter vitare praesagia et superstiti¬ones, etc. Unde novum annum vobis hodie do Jesum circumcisum, sponsum ecclesiae, a quo omnia habere potestis, quae optatis, si vos a peccatis fueritis circumcisi, etc. Ordo <dicendorum>: «Nomen eius Jesus». Hoc festum ex tribus magis magnum. Tria etiam singularia hodie per nos rememorantur: nominis impositio, circumcisio et anni initium. Circa nominis impositio<nem> tria conside¬randa secundum octavam, quia in tribus intro¬itibus missarum diei Nativitatis triplicia nomina reperimus. Habemus ergo triplicia nomina. Unde primo: Quid sit nomen et quo modo in¬tellegere poterimus diversitatem nominum se¬cundum diversitatem intellegentiarum. Primo de nomine ineffabili secundum Dio¬nysium, ‘Jehova’, ‘Tetragrammaton’, «Hašēm». Secundo de nominibus Creator<is>, et primo de nomin<ibus> negationem includentibus: Athanathos etc., ut in cap. «Firmiter credimus». De nominibus perfectionem includentibus tri¬plicis ordinis, et ibi de nomine «Operatio infinita», etc. Item de nominibus in Libris Salomonis etc. De secundis nominibus et de tertiis, et ibi de igne. Tertio de nominibus Recreatoris, quia «Puer natus», «Vestitus erat», etc. Appono et pro¬pono, quo modo octavum nomen est «Jesus». Primum: relaxator, propi<tiator>, protector, donator, spiritus, nutritor, sanator tripliciter, salvator tripliciter, et in fine de dulcedine illius nominis secundum Bernardum et Anselmum, Petrum Ravennatem ab omnibus venerati. Secundo de circumcisione, de causa, sex fusi¬onibus sanguinis, de circumcisione nostra, etc. De anno etc.