Sermo XXIV Jhesus in eyner allerdemutichster menscheit «PATER NOSTER» in vulgari exponitur VERSIO LATINA a R. Haubst una cum W. Jungandreas et Andrea Thierfelder exarata Jesus in humillima humanitate verus Deus fuit, talia etiam verba eius et doctrina fuerunt. Ideo «Pater noster» in simplicitate verborum al¬tissimam doctrinam et sapientiam complectitur. Sicut enim deitas in humanitate Christi abscon¬dita fuit, ita omnis perceptibilis sapientia in sim¬plicibus verbis doctrinae Christi absconditur; quam nemo potest totam explorare in hac terra, ut quilibet homo in hoc sensibili mundo incor¬ruptibilem cibum in sapientia Dei sub verbis et sensibilibus signis abscondita habeat, sicut chris¬tianus aeternum supernae intellectualis vitae cibum apertum sine omnibus signis vel infirmae sensualitatis mediis exspectat. Inde est, quod unus homo secundum gratiam Dei clariorem et altiorem intellegentiam habere potest verborum «Pater noster» quam alter, sicut unus clariores oculos quam alius ad intuendum solem habet. Et quamvis quilibet in sua simplicitate peculi¬arem sufficientem dulcedinem in illa oratione habere potest, tamen id, quod Deus uni prae ceteris commodum dedit, cuilibet utilitati est. Et ideo alter alterum docet, et discere cupiunt alter ab altero. Et haec est intellegentia mea ipsius «Pater noster» hoc tempore, et hanc talem intellegenti¬am in me auctum et clarificatum iri de die in diem confido; quod et <vos> a Deo scire desi¬dero: orationem in vobis desiderii esse et volun¬tatem desiderantem esse spei. Quod enim homo non sperat, id non desiderat. Spes autem sequi¬tur fidem et intellegentiam. Nemo sperat, quod non credit vel nescit. Oportet igitur supremam orationem supremum desiderium et spem et fi¬dem habere. Et hoc est, quod in «Pater noster» tibi quaerendum proponas. ‖Nam nunc intellectus noster ad veritatem sciendam inclinatus est ideoque, quae credas, in veritate, <scil.> in Deo et creaturis invenis; et si veritatis fidem inveneris eaque, quo esse huma¬num ad perfectionem suam pervenire possit, illuminaris, tunc etiam eo te venturum esse spe¬ras; et si talem perfectionem bonam esse inve¬neris, eam appetis; et postquam eam intellexisti, rogas et te eam assecuturum esse speras‖. Est igitur, quod intellectus noster ad verita¬tem inclinatus in «Pater noster» illuminationem invenit ad sciendum firma fide, quid sit veritas. Primo de initio et origine omnium rerum, de effluxu omnium rerum a Deo, <deinde> de medio ipsius refluxus omnium rerum et de fine. Origo, id est divina natura, est in verbis «Pa¬ter noster, qui es in caelis, sanctificetur nomen tuum, adveniat regnum tuum»; effluxus in ver¬bis «Fiat voluntas tua, sicut in caelo et in terra»; potens medium in verbis «Panem nostrum coti¬dianum da nobis hodie, et dimitte nobis debita nostra, sicut et nos dimittimus debitoribus nos¬tris. Ne nos inducas in temptationem»; finis in verbis «Sed libera nos a malo. Amen». Origo est nobis aperta in fide in verbis «Pater noster», in spe intellegentiae in verbis «Sancti¬ficetur nomen tuum», in desiderio boni in verbis «Adveniat regnum tuum». Effluxus creaturarum nobis aperitur secundum ordinem suum in ver¬bis «Fiat voluntas tua sicut in caelo et in terra». Medium: nostra conversatio vult habere vali¬dum cibum et alleviationem impedimenti, indi¬cationem viae et defensionem. Sine his quattuor rebus nemo potest bene ambulare. Primum est in his verbis «Panem nostrum cotidianum da no¬bis hodie», secundum in verbis «Dimitte nobis debita nostra», tertium in verbis «Sicut nos di¬mittimus debitoribus nostris», quartum in verbis «Ne nos inducas in temptationem». Finis om¬nis peregrinationis ad bonum in verbis contine¬tur «Sed libera nos a malo. Amen». Natura, gratia, gloria omniaque, quae homo scire desiderat, quantum nobis possibile est scire in hac terra eo ordine, quo Magistri altissi¬mi sensus hoc intellegere possint, haec omnia in hac sanctissima oratione inveniuntur, in qua ni¬hil superfluum, nihil deficiens, nihil nimis diffi¬cile, nihil nimis facile, nihil nimis longum, nihil nimis breve, nihil sine causa et vero ordine est, ubi primum oportet esse primum, ultimum ulti¬mum. Articulus enim ille «Pater noster, qui es in caelis» non alium ante se patitur. Et ille ar¬ticulus «Sanctificetur nomen tuum» ex primo procedit, et tertius ex duobus praecedentibus. Articulus «Fiat voluntas tua» procedit ex eis, qui praecedunt eum, et ita usque ad finem suo quisque in ordine. Sanctissimam orationem quam brevissime nunc sic expono: «Pater noster» Unus «pater» est naturalis, prima supremaque origo et solus est unum nostrum omnium prin¬cipium. Id significat hoc verbum «noster», quia unius non est noster, sed nostrum sunt multi. Multi autem habent unam originem, sicut nu¬merus nobis probat. Decem vel viginti plus sunt quam unum, et sunt multa. Sed quod decem de¬cem sunt vel viginti viginti, hoc habent ab uno, quia decem non est nisi unum decies. Ideo si unum non esset, decem esse non possent. Itaque sunt decem ab uno, et nihil habent a se, sed quod sunt, hoc est ab uno; et in eis nihil est nisi unum. Ideo omnes, quotquot sumus, ab uno sumus, et nihil sumus a nobis. Et quod sumus, hoc sumus in patre, sine quo esse non possu¬mus. Itaque, quod omnes creaturae ab uno patre et in uno sunt, <cognitum> habemus ex illis ver¬bis «Pater noster». Sequitur: «Qui es» Ibi advertimus: eo quod pater est, est essentia omnium rerum, quia omnia ab eo et in eo sunt. Et sic Deus est omne, quod est, in quocumque, quod est. Sequitur: «In caelis» Per ‘caelos’ intellego supremas creaturas. Et sic illa simplicia verba me docent Deum patrem esse in omnibus rebus, quia «in caelis» est. Su¬premae creaturae sunt naturae intellectuales. Hae in sua potestate infimas tenent, sicut mobilis vi¬talis natura arborum in se infima elementa habet, et sensualis vita bestiarum in se mobilem vitam comprehendit. Ideo animal sicut arbor crescit et augescit. Natura rationalis sensualem com¬plectitur, sicut in homine. Et intellectualis cae¬lestis natura comprehendit in se rationalem, si¬cut in angelis. Ideo unus Deus pater, in quo om¬nia sunt, in caelis est. Sic ipse in omnibus est, et est unus Deus pater in multis caelis. Et sunt mul¬tae caelestes naturae, in quibus unicus Deus pater est indivisus et inpermixtus. Ex hoc advertis, quod haec sensualitatis regio longe abest a cognitione Dei, quia ipse in caelis supremae intellegentiae est. Et ibi intellectualis oculis naturae, quos etiam in nostris animabus habemus, invenitur. Ipse enim suprema spiritu¬alis natura est, quam nostri sensibiles et corpo¬rales oculi intueri non valent. Et sic nota Deum patrem esse essentiam omnium rerum, et esse in quolibet ita, ut in omnibus simul et in nullo seorsus sit. Sed conceptibilis et comperibilis in caelis intellectualis naturae est. «Sanctificetur nomen tuum» Nomen notitia est. Nominibus distinctivam cognitionem habemus. Et quo melius nomen id, quod nominatur, significat, eo rectius et verius est. Unde verum nomen recta est similitudo no¬minati, et tamquam conceptibile verbum est, quod ex potentia intellectus fluit et est intellec¬tus similitudo. Sic nomen Dei patris supremum Verbum est intellectuali patris naturae aequale. Et quia hoc nomen peraequale Patri est, et su¬premum nomen est, quod verius, rectius vel aequalius esse non potest, ideo hoc nomen minus Patre esse non potest. Alias, si esset minus, tunc maius esse posset quam est, nec esset supremum verissimum nomen. Sed quia aequale est Patri, ae¬qualis Patri Deus est. Sed Deus Pater unica origo omnium rerum est, sicut supra scriptum est. Er¬go oportet hoc Nomen, quod Patri aequale est, eundem unicum Deum esse, qui Pater est, quam¬quam Nomen non est Pater, sed Patris Nomen, quod ideo, quia ipsum a Patre ut eius summa aequalitas est, nominare possumus Filium – se¬cundum similitudinem qua sensibili nativitate filius a patre est. Sed sicut nullus filius in hac terra patri suo tam similis est, quin similior esse possit, ita est, quod nulla res alii umquam tam similis esse potest, quin similior esse possit, quo¬niam summa et verissima aequalitas est solus Patris Filius vel Nomen. Quare omnis similitudo in hac terra dissimilitudine permixta est, nec Dei Patris Nomen in hac terra in ullis similibus sine maiore dissimilitudine invenitur. Cum autem Deus non possit cognosci nisi in suo nomine, ideo speramus nos id attingere posse, ut eum ultra nostrum intellectum cognoscamus, quia Deus Pater in suo Nomine nos illuminat, ut eum sanctificemus. Cum enim nomen eius sanctificamus, hoc fit in lumine nobis dato a Patre, in quo videmus eius «Nomen super omne nomen». Cum Nomen ibi videbimus, tunc illud sanctificabimus super omne, quod est sanctum, verum et iustum. Videbimus enim hoc Nomen verum nomen et rectum nomen esse, summam aequalitatem et ‹speculum sapientiae›, in quo solo Deus Pater videri et cognosci potest, et omne, «quod nominatur in caelo et in terra», ali¬ud verum nomen sine defectu et inaequalitate non habere nisi in hoc Nomine, et nullam rem nisi in hoc Nomine vere cognosci posse. Sic Christus nos docet orare, ut sanctificetur a nobis hoc Nomen, in quo inperscrutabilis doc¬trina veniendi in cognitionem Dei comprehendi¬tur, ad quam venire non possumus a nobis, sed gratia Dei, quae sanctificat nos, ut sanctificare possimus Nomen cognitionis Dei super omnem cognitionem. Si tunc intellegentia nostra solum Dei nomen sanctificabit et in nulla alia re nec delectationem nec quietem inveniet vel quaeret, tunc homo habebit, quod ipse desiderat a Deo, his verbis «Sanctificetur nomen tuum». «Adveniat regnum tuum» Civitas est unio, regnum unio in rege, regnum Dei est unio in Deo. Divinum regnum est divina et suprema unio, quae maior esse non potest. Unio Patris et Filii, qui Patri peraequalis est, su¬prema unio est. Ex uno et eius aequali unio pro¬cedit, sicut ex inaequali divisio. Ideo ex uno et eius peraequali suprema unio procedit. Supremam unionem, quae maior esse non potest, Deum esse necesse est, quia omne, quod actu est, quod esse potest, Deus est; et quod Deus non est, hoc per Deum aliter esse potest quam est. Sed Deus solus est omne, quod esse potest. Suprema unio ergo Deus est, quem Spiritum Sanctum nomi¬namus, qui ab uno et eius aequali, hoc est «a Patre Filioque, procedit». Ita Patris regnum su¬premam Unionem, Spiritum Sanctum, esse vi¬des. Homo igitur, cum in cognitionem Dei in no¬mine eius elevatur et ita Deum solum videt de¬siderabilissimum summum bonum esse, invenit Deum regnum omnis laetitiae esse amoremque omnis amabilitatis, et solum in hoc regno sanc¬tam, aeternam pacem et unionem esse, et extra hoc regnum omnem amorem fugacem, dolore permixtum, et omnem pacem instabilem, dis¬cordia permixtam, omnemque amicitiam et uni¬onem fragilem esse. Inde magno desiderio orare debemus, ut hoc regnum nobis adveniat, in quo nulla re egebimus, sed aeternaliter beati erimus. Rogamus, ut «regum adveniat». In quo intel¬legimus nos credere debere, quamvis creaturae sumus et in hac terra vivimus in multis defecti¬bus et creaturas manere nos oportet, tamen paci¬ficum, immortale regnum advenire nobis posse. Et sic a Christo docemur capaces nos esse, ut simus «filii Dei», et Dei regnum aeternam here¬ditatem nobis advenire posse nobisque immor¬talitatem inesse, cui regnum Dei adveniat. Instruimur etiam supremam nostram spem hanc esse debere nos regnum aeterni gaudii possessuros esse. Et de hoc regno rogantes doce¬mur Deum hoc regnum per gratiam nobis dare posse et nobis nullum ius id postulandi esse. Quoniam, quantum a nobis, «filii irae» sumus et discordiae et peccati, hoc est divisionis; quia «Sünde» a «sundern» nominatur, hoc est a divi¬dendo. Ideo non a nobis ipsis ad regnum pacis et unionis nati sumus, sed sola gratia. Ex eo autem, quod Christus docet nos de hoc rogare Deum, intellegimus Deum de eo se rogari velle et gratiam suam nobis tunc denegare nolle. Ex eo autem, quod instrueris, ut loquaris «Ad¬veniat» nobis «regnum tuum», intellegis regnum Dei post hoc fugax tempus futurum, et regnum huius saeculi, quod nunc est, in quo nos nunc sumus, incapax esse regni Dei, et te debere pa¬tientiam habere in hoc saeculo magnoque desi¬derio exspectare regnum Dei post hoc saeculum; et in regno tuo, ubi nunc es, sic te Deo amabilem facere eique unire contendas, ut regnum Dei tibi advenire possit. Ex eo autem, quod rogamus, ut regnum eius nobis adveniat, intellegis te ad regnum Dei non aliter venire, nisi regnum Dei tibi adveniat, sicut corpus nostrum non aliter venit ad vitam, nisi vita animae ei advenit. Sic habes primam partem sancti «Pater noster» brevissime, et bene intellegis ex iis, quae dixi, doctrinam Christi inperscrutabilem esse. Nunc adverte ex his tribus articulis, quos tibi ita exposui, quo modo ab hoc saeculo te ad Deum convertere debeas. Primo in hac terra multas res invenis: stellas, animalia, arbores etc. Deinde vides haec multa inaequalia esse – stella animali inaequalis est et animal arbori inae¬quale – et nullam rem alii aequalem esse. Deinde vides omnes res distinctas et divisas esse: stellas ibi supra, terram hic infra, pisces in aqua, aves in aëre, et quodlibet divisum ab aliis. Illas tres res quilibet homo in hac terra bene advertit: multa, inaequalia, distincta. Et ex mul¬to procedit inaequale, et ex utroque distinctio procedit. Si ergo ad Deum venire vis, considera originem multorum, hoc est unum. Quia multa in uno ut in eorum origine unita sunt, a mul¬tis ad unum te converte! Tunc loquaris «Pater noster, tu es in caelis». Deinde adverte, ubi inaequale aequale sit; id est in Dei Filio. Ideo ab inaequali et iniusto ad aequale et iustum te vertens ad Filium Dei te convertas, et ores «Sanctificetur nomen tuum». Deinde adverte, ubi omnis divisio et distinc¬tio unita sit; id est in vera pace, scilicet in Spiritu Sancto. Ideo verte te ab omni separati¬one per peccata, quae dividit inter te et Deum et proximum – sive in ira, sive in odio –, ad concordantiam caritatis et pacis, et ores «Ad¬veniat regnum tuum!» Hae viae tibi necessariae sunt et sufficient, si doctrinam sequeris. «Fiat voluntas tua sicut in caelo et in terra» His verbis docemur omnes res a Deo effluere secundum voluntatem Dei, et omnes res essen¬tiae suae non aliam habere causam nisi Dei vo¬luntatem. Quod caelum caelum est, et terra ter¬ra, et homo homo, hoc ex alia causa non est, nisi quod Deus hoc sic vult. Ideo hoc verbo «fiat» simul cum voluntate omnes res a Patre in esse suum fluunt. Hoc non est aliud, nisi quod omnes res sunt omne, quod sunt, a Deo uno et trino: a Patre in Verbo eius, quod est Filius, cum voluntate eius, hoc est cum Spiritu Sancto. Ideo nota his tribus verbis «Fiat voluntas tua» omni¬um rerum effluxum significari: a Deo Patre ver¬bo «tua», a Deo Filio verbo «fiat», a Deo Spiritu Sancto verbo «voluntas». Et sicut ista tria verba trinitatem significant et illis verbis Sancta Tri¬nitas designatur, sic quaelibet res, quae est, Dei et Sanctae Trinitatis imaginem in se habet, per quam imaginem res est; quia nulla res aliter quidquam est, nisi qua et in quantum imago Dei est. Nota, homo, haec parva verba «Tua voluntas fiat», quae tibi effluxum omnium rerum in Sancta Trinitate indicant! Quia, si scire vis, quo modo homo homo factus sit, hic doceris, ut cognoscas aliam causam non esse, nisi quod Dei Patris vo¬luntas facta est; et sic de omnibus rebus. Sequi¬tur: «sicut in caelo et in terra» Ex hoc ordinem omnium rerum advertis, quia omnia, quae Deus creavit, hic secundum ordinem nominata sunt: caelum, terra ac cum his «et». Hic nota supremam caelestem naturam, quae spiritualis est, infimam terrestrem natu¬ram, quae corporalis est, et mediam ex ambabus unitam, quae est caelestis et terrestris, scilicet humanam naturam, quae supra se caelestem an¬gelicam naturam et infra se habet naturam ter¬restrem, omnes enim naturas elementorum. Hinc advertis, quo modo omnes naturae infra hominem non habent communitatem cum cae¬lesti, spirituali natura, et ideo Deus, qui in caelis est, per eas non comperibiliter cognoscitur, quia ipsae sunt ex terra, quae est mater earum com¬munis, et ex ea alia elementa elevantur. Et ex elementis lapides et mobiles et sensibiles na¬turae elevantur. Et quia natura a matre terrestris est, caelesti <oboedientialiter> subest. Sed caelestis est spiritualis et Deo similior ideoque nobilior, quia in intellectuali natura re¬perimus spiritualem essentiam, intellectum et voluntatem. Essentia in aeternitatem et immor¬talitatem inclinatur, intellegere ad veritatem, vo¬luntas ad bonum. Sic reperis, quod caelestis spiritualis natura ‹splendor Dei› et Sanctae Tri¬nitatis est, splendor Dei Patris, qui aeternus est in sua immortalitate, splendor Filii Dei in in¬tellectu, <scilicet> in veritate, quae in intellectu lucet et qua intellectus candorem sapientiae ad veritatem habet, splendor Sancti Spiritus in vo¬luntate, quae in lumine Sancti Spiritus nihil aliud desiderat, nisi quod bonum est. Sic vo¬luntas nihil aliud nisi bonum desiderat, quia bonum a Sancto Spiritu fluit, et illa a Sancti Spiritus effluxu desiderium boni habet, sicut eti¬am intellectus ab effluxu Filii Dei non ad aliud nisi ad veritatem inclinatur. Nunc, quia humana natura ex caelesti et ter¬restri natura unita est, ideo in spiritu animae suae caelestem inclinationem ad immortalitatem et ad veritatem et ad bonum supra se, ad Deum in¬venit. Et in terrestri sensuali natura inclinatio infra se, ad fugacem, non veram speciem boni percipitur ita, ut illae leges inaequales et inter se contrariae sint. Inde Christus nos docet orare, ut ‹fiat volun¬tas Dei in terra, sicut in caelo›, ut sensualis car¬nalis natura ad intellectualem se convertat et in oboedientia ei unita maneat. Hoc est propterea, quod tunc homo totus supra se in caelo suae in¬tellegentiae, ubi Deus habitat, in pace ambulat. Et eo, quod nos hoc sumus rogantes, agnosci¬mus nos a nobis infirmae naturae esse et sine gratia Dei carni et sensualitati resistere non posse. Neque nostra terrestris natura leges cae¬lestes, per quas aeternitatis divinae particeps fit, accipere potest sine divina gratia, quam Deus nobis libenter dare vult, si quidem sumus Deum devote rogantes ‹Tua voluntas fiat, sicut in caelo et in terra›. Haec et aliae multae magnae doctri¬nae illis verbis a Christo Jesu nobis manifestan¬tur. «Panem nostrum cotidianum da nobis hodie» Supra rogavimus, ut nostra terrestris natura in oboedientiam spiritualis caelestis naturae veniat. Cum autem tale propter defectum naturae fieri non possit, nisi habeamus cibum, qui nos cotidie et sine intermissione cibare possit, ideo Christus nos instruit, ut a Deo illum cibum vitae roge¬mus, quo cibemur, ut vim nos a morte et cor¬ruptibilitate defendendi habeamus. Cum igitur in nobis unitae sint duae naturae, altera cae¬lestis, altera terrestris, rogamus panem necessa¬rium utrique naturae, hoc est panem caelestem, in quo caelestis immortalis vita ‹super omnem substantialitatem› omnium creaturarum est, si¬cut Matthaeus evangelista scribit, et panem om¬nis necessitatis, quae nobis hodie, in hac sen¬sibili vita occurrere potest. Supra iam intelleximus intellectualem, spiritu¬alem naturam veritate et verbo Dei, hoc est aeterno Dei Filio, qui sapientia est, immorta¬liter cibari. Ideo rogamus, ut Verbum cibus nos¬trae humanae naturae efficiatur. Nunc autem cibum uniri ei, quod cibetur, oportet, aliter non est cibus. Ideo rogamus, ut veritas vel verbum Dei nostrae naturae unitum nobis detur, quia «hic est panis», in quo immortalem vitam habere possumus, et noster panis nostrae naturae est. Ideo rogamus, ut Deus nobis nostrum panem, Jesum Christum, in nostrum cor vitae det ut cibum vitae. Et tunc hic noster panis nobis da¬tur ut cibus vitae, quando Jesum in nostro corde tota fide ut cibum vitae recipimus. Tunc enim nostra vita in nostra propria humana natura se unit in Christo, in quo nostra natura divinae vitae immortaliter unita est. Itaque tunc cibati sumus nostro pane, quem Deus nobis dedit. Considera nunc ista verba «nostrum cotidia¬num panem» tibi primo revelare, quod talis noster panis est, et post hoc, quod nobis ad vitam necessarius est, et quod spem habere de¬bemus nos illo cibatum iri, et quod hoc non nisi gratia Dei fieri potest, et quod Deus cum de¬votione et caritate de illo se rogari vult et tunc dare vult. Haec omnia nobis verba illius orati¬onis significant. Inde cognosce, quid ad hoc per¬tineat, ut homo vitam habere possit. Nam ne¬cessarium est, ut ipse Christum habeat, qui est panis caelestis. Sed Christus non datur cuiquam nisi per fidem ipsum ‹panem vitae› esse, et per hanc spem et caritatem, et gratioso dono Dei. Considera nunc, quoniam Christus cibus est vi¬tae, adimplet etiam in nobis omnem defectum Christus, sicut cibus replet necessitatem. Unde Christus est cibus omnium ciborum cum omni plenitudine ad omnem defectum sublevandum. Et sic quidquid nobis deest, sive sit in essentia sive in iustitia, sapientia vel veritate, et in pace, caritate vel bonitate, hoc omne nos in illo pane invenimus. ‖Deinde appetitum nostrum ad panem illum vertimus, et fides, spes caritasque augentur; ideo est, quod Deus nobis hunc panem cotidie praestat; et hoc est supremum, sanctissimum sacramentum, quod nos magna caritate et devo¬tione ut supremum et altissimum Dei donum in hac oratione appetere et recipere oportet.‖ Nunc bene intellegis hominem ad aeternam immortalem possessionem vel conceptionem summi boni venire non posse nisi in Christo Jesu, in quo omnes nostri defectus adimpleti sunt, sed quod nos omnes in eo efficiemur per¬fecti et in eo a morte resurgemus et vitae unie¬mur. Ipse enim est «vivus panis», qui super omnem substantiam vel subsistentiam omnium creaturarum est. Et in eo omnes creaturae secundum supremam suam plenitudinem sunt. Et ipse est princeps et caput omnis creaturae Dei, et omnia opera Dei in eo quiescunt. Et ipse est principium effluxus omnium creatura¬rum et medium refluxus et omnis perfectionis finis. Quia humana natura in se unit utramque naturam, caelestem et terrestrem, et haec in Christo Dei Filio unita est, Christus est finis omnis perfectionis. Ipse enim est «solus Altissi¬mus» super omnes caelestes et super omnes terrestres naturas. Ex hoc cognoscis ipsum non esse cibum, qui se convertit in nostram naturam sicut corporalis cibus, quia ipse solus supremus est, sed est cibus vitae, qui nos secum unit et in sua vita nos vivificat, sicut anima tua est cibus naturalis vitae corpori tuo et omnibus membris tuis. Non quod anima se convertat in corpus et corporalem assumat naturam, sed anima tuum corpus et omnia tua membra secum unit, et in hac unione corpus vivit in vita animae. Ibi considera, quod omnes creaturae, quae ad aeternam vitam veniunt, sunt quasi unius corporis Christi membra, in quibus est vita Christi, ita ut in eis non vivat aliud nisi Christus. Et hoc non est aliud, nisi quod rationales crea¬turae unitae sunt in uno corpore, quod in vita Christi unitum est. Nunc vide proprie: Si vis, ut Christus in te vivat, oportet te cum eo esse unitum; ut si digitus tuus velit, ut anima tua in ipso vivat, digitus tuus debet unitus esse corpori et per corpus animae. Quia si dividis digitum ab anima per hoc, quod digitum a corpore resecas, tunc dividis eum a vita. Et sic vides, quod te esse unitum cum Christo oportet, si vivere vis. Sed unio cum Christo non potest alio modo fieri, nisi sis unitus corpori Christi, quod est christianae ecclesiae sancta congregatio. Et propterea rogas: ‹Nostrum cotidianum panem da nobis hodie›. Cum dicis «nostrum», te congregationi unitum esse fateris; cum dicis «panem», viventem cibum multorum in Ipso unitorum fateris. Cum dicis «da nobis hodie», fateris cibum illum non dari uni homini separato, sed multis congregatis. Ideo ex doctrina Christi nota, quod fides et sacramen¬tum et omnes virtutes te nihil iuvare possunt, ut venias ad vitam, nisi sis membrum corporis fidelium Christi in una unione. Debes etiam notare, quod instrueris omni die ‹sine ulla intermissione orare›. Sicut enim ani¬mae tuae influxus membris corporis tui semper necessarius est, ut membra tua vivant, sic hic panis caelestis animae tuae semper necessarius est. Et hoc intellegis bene ex verbo «cotidianum» et ex verbo «hodie». Nam si panis ille est nobis cotidie necessarius et rogamus, ut panis ille, quo cotidie indigemus, hodie nobis detur, confite¬mur etiam: Quia nobis cotidie necessarius est, ideo debemus eum omni die rogare. Quia nos tempore sensibilis huius vitae ut viatores parati egemus cibo, sine quo, utpote tales viatores, convenienter vivere non possumus, ideo Chris¬tus nos docet illum panem rogare. Nunc adverte, quod Christus est panis noster, sicut nos ad eum sumus ambulantes; et datur nobis in sua essentia, in sua sapientia, in sua bonitate, quatenus in hoc mutabili tempore eum capere possumus. Quia nunc carnales hi nostri oculi in hoc sensibili mundo Christum, qui immortalis et post resurrectionem mortalibus oculis invisibilis est, <videre non possunt> propter illam agilissimam et inpalpabilem spiri¬tualem claritatem, propter quam naturam Chris¬tus est spiritualis cibus nostrae animae, inde est, ut Christus sub specie panis in hac peregri¬natione nobis detur, quia eum sensibilibus oculis videre non possumus, sed oculis fidei. Et sic Christus vere sub specie panis in hoc sacra¬mento est. Et ideo omnia, quae sensus vident, palpant, gustant vel odorant, capiunt, verum corpus Christi non sunt, sed signa vera vel sacramenta corporis, quod ibi est et fide intel¬legentiae solum videtur. Hoc est supremum donum Dei ad nostrum cibum nobis peregri¬nantibus datum, quoad ex hoc mundo sensuali¬tatis ad caelum intellegentiae veniemus, ubi Christum non velatum sub sacramentis nec fide, sed in veritate «videbimus, sicuti est». Illum panem rogamus et eum tota fide, summa spe et maxima caritate accipere debemus. In ea fide Christum sub sacramentis vere accipere debemus, quod ipse totus et vere sub omni specie panis est in omnibus sacramentis, sicut anima nostra invisibiliter, ‹sed› vere et tota in omnibus membris nostris et in unoquoque est, et una facies in multis oculis, qui illam vident, et unum verbum in multis auribus, qui id audiunt, et una ars in multis magistris, qui eam callent, et una veritas in multis intellectibus, qui eam advertunt; et quod, ut nostra anima non crescit, quando sumus parvi et grandescimus, sed corpus solum, ita etiam Christus non maior est sub specie magni vel parvi panis vel sub multis vel paucis sacramentis. Sperare etiam debemus nos a fide ad veritatem venturos; et Christum magna caritate accipere debemus, ut cum eo tamquam nostro bono et nostra salute uniamur caritate. Cum sapientia sua Christus nobis datur in doctrina sua. Quia in doctrina magistri ars magisterii est, ideo Christum reperimus in doctrina eius. Et hoc probat nobis haec doctrina sancti «Pater noster», in quo Christus inest, quia doctrina Christi est plena omnis sapientiae, plena omnis virtutis, et non potest meliorari, sicut ipse magister. Nunc in his verbis «Panem nostrum cotidia¬num da nobis hodie» adverte: Cum peregrinantes simus, Jesus nos instruit, ne solliciti simus, quia Deus nobis nostram necessitatem ad hanc vitam tribuere vult in dies, quoad hinc exibimus. Propterea nos studere non debemus avaritiae multa contrahendo, quasi non simus peregri¬natores, sed incolae huius terrae, vel quasi Deus nesciat, quo nos indigeamus, idque in tempore dare nequeat. Instruimur etiam, ne a Deo plus petamus quam cotidianum necessitatis panem, quia aliter nos non exaudiet; et quod advenit nobis ultra necessitatem nostram, id advenire nobis a Deo non nostra causa, sed ut pauperibus et infirmis tribuatur per te propter eorum neces¬sitatem; ut scias, si a Deo roges «panem nostrum cotidianum», tunc eum panem quem Deus dat, non esse unice tuum, sed «nostrum», id est horum, qui eo post te indigent. Si autem panem, qui superest et tibi ultra necessitatem restat, non communicas cum egentibus, hoc est signum, quod tales panes cum iniustitia et avaritia collegisti et cum iniustitia possides et indignus es Deo, qui tibi et unicuique necessaria danda tribuit; in hoc contra eius voluntatem ut «infidelis servus» pauperes, Dei filios, eorum partibus fraudas. In hac et in aliis doctrinis Christi in hoc sancto «Pater noster» et in sanctis Evangeliis Deus nobis dat Christum, qui est «via, veritas et vita». Deus dat nobis etiam cibum pro pere¬grinatione nostra in vita Christi, quo in nostra peregrinatione cibemur. Quod enim nobis ad peregrinandum necessarium est, id ibi inveni¬mus. Si nostra conversatio est vitiosa per super¬biam, tunc in humili Christi conversatione cibum invenimus. Si eum petere et sumere volumus, tunc suppleta est omnis nostra inopia et vitium superbiae depositum. Et si nostram vitam in vita Christi speculamur, tunc videbi¬mus, quid nobis desit et quid facere debeamus. Si ambulare volumus ad Christum in vitam aeternam, studere debemus in hac terra ambu¬lare, sicut Christus ambulavit. Et propter nostram salutem illam viam non contemnere debemus, quam Christus, Deus et homo, «propter nostram salutem» secundum humani¬tatem, in qua nobis aequalis est, ambulavit. Si autem viam in toto tenere non potes, tamen necesse est te hanc viam tanto studio sequi, ut ad illum finem, ubi Christus est, pervenire possis. Si autem linquis viam et ei tergum vertis, tunc extra viam vitae in via mortis es, et non venies ad Christum. Ibi considera, quo modo in tua ambulatione ex operibus ambula¬tionis Christi cibaris! Si autem cibum nec rogas nec accipis, tunc «vivus panis» te deficiet. Et hoc est, quod ex verbis supra scriptis intellegere potes. «Et dimitte nobis debita nostra» Christus nos docet Deum orare, ut dimittat debita nostra. Ex eo intellegimus nos omnes per naturam nostram debitis onustos esse. Quoniam omnis homo secundum doctrinam Christi sic orare debet, omnis homo <hoc orans> se debitorem esse fatetur. Et culpa est «nostra», quia nostrae naturae inhaeret. Quare ipsa communis est omnibus, nec Deus princi¬pium aut causa nostrae culpae est, quia est nostra. Ideo dimissionem rogamus. Ex quo nota Deum culpam, quam contra eum merui¬mus, dimittere solum, quando eum devote rogamus. Ibi disce: credere debes Deum pecca¬torem iustificare eiusque culpam dimittere posse, nulla culpa aut magna aut parva excepta. Ibi nota potentiam Dei eius misericordiam esse eumque per suam gratiosam misericordiam ex iniusto iustum facere, sicut omnipotentia sua ex nihilo aliquid facit: ex mortuo viventem, ex alia natura aliam, ex aqua vinum, secundum voluntatem. Quia voluntas eius est potestas eius, et quidquid vult, facere potest, et hoc fieri oportet. Nota etiam, quod nullus homo de misericordia Dei desperare debet, sed omni constantia spem habere debet Deum sibi dimis¬surum, quia Christus docet te orare remissionem culpae. Si autem tibi dimitti non posset, Christus te non docuisset te debere remissionem sperare et illam orare. Notare etiam debes, quod illa oratio a verbo «et» incipit, quia sic dicit: «Et dimitte nobis». «Et» hanc orationem priori nectit: «Panem nostrum cotidianum da nobis hodie ‹et› dimitte nobis debita nostra», quia remissio culpae nobis non potest fieri sine hoc pane, sed in unione caelestis panis per fidem remissionem culpae orare pos¬sumus. Habemus enim a nobis naturam culpae et peccato obnoxiam, quae solum in Christo purgata est. Itaque gratia purgationis peccato¬rum in nostram naturam venire non potest nisi per Christum, qui etiam omnes nostros defectus, si in corpore eius ei uniti sumus, supplet et solvit, ita ut «quitantia» nostrae redemptionis nobis tunc fieri possit. Cum Christus cum merito suo nobis unitus est, in quo nos omnes in nostra natura satisfecimus, ideo nos a Deo exaudiri congruit, sed aliter non propter in¬capacitatem nostrae naturae. Nota etiam te rogare «Dimitte nobis debita nostra», quia quicumque ab alio divisus est et pro se et non pro aliis rogare praesumit, ille non potest dicere «dimitte nobis»; et ideo nihil asse¬quitur, quia hic discimus, quod remissio pec¬catorum est in concordia sanctae congregationis christianae ecclesiae, extra quam ecclesiam fides Christi non quemquam potest iuvare, ut a debitis suis solvatur. ‹Sicut nos facimus debitoribus nostris› In hoc sancto «Pater noster», in quo omne, quod nobis necessarium est, una doctrina com¬prehensum est, nihil aliud invenimus, quod facere debeamus, quam in hoc articulo, ubi ponitur ‹sicut nos facimus debitoribus nostris›. Ideo hic omnes leges Christi, quas exsequi debemus, complicantur, hoc est: «dimittere». Christus docet nos, Deum nobis non aliter dimittere nisi «nos dimittimus». Ibi nota legem Christi esse, ut ‹aliis facias, sicut tibi fieri vis›. Hoc indicant verba: «Dimitte nobis debita nostra, sicut et nos dimittimus debitoribus nostris». Si autem Deum rogas, ut tibi dimittat, sed tu non dimittis, tibi ipsi <remissionem> negas. «Debitor» tuus est creatura Dei, sicut tu es, et Deus eum vult a te liberatum esse <a debito>, sicut et tibi videtur bonum tibi esse Deum tale tibi facere, quod non vis facere debitori tuo. Quo modo tunc dignus es, qui bonum remissionis a Deo recipias, cum tu non ad eam faciendam sis bonus? Nota, quam rationabilis et clara haec lex sit, quam quilibet debet probare et intellegit. Qui¬cumque Deum rogat, ut sibi dimittat et ipse non dimittit et credit orationem suam exaudiri, ille credit Deum non esse Deum et iniuriam esse ius et malum bonum. Quicumque autem credit, sicut Christus suos docet, Deum dimittere, sicut nos dimittimus, ille habet rectam fidem in Deum, quod ipse sit iustus optimus Deus; et homo ex suis remissionis operibus spem suam sibi a Deo dimissum iri mensurare et in caritate id orare potest. Ex quo nota, homo, tibi hic unicam viam aperiri, qua scire possis, an a Deo exaudiaris et filius Dei sis. Haec est, ut ex tuis operibus videas et notes, an aliis facias, sicut tibi fieri vis, id est: an tuis debitoribus sincere dimittas et nihil nisi caritatem eis praestes; tunc sine dubio est, ut omnem fiduciam habere possis te a Deo remissionem omnium peccatorum tuorum impetrasse et filium aeternae vitae esse. Tunc enim nulla lex tibi restat implenda, quia in caritate proximi tui, quae in remissione culpae operibus ostenditur, est omnium legum pleni¬tudo. «Ne nos inducas in tentationem» Hic docemur: Etsi aliquando legem adim¬pleverimus et remissionem nostrorum pecca¬torum impetraverimus, tamen tuti non sumus nos staturos esse, nec <certum est> nos per in¬ductionem tentationis non in culpam casuros. Tentatio enim tunc incipit, quando nos a peccato liberi sumus. Et credere debemus a Deo nos custodiri posse, ut stemus nec cadamus, et sperare nos hoc adepturos et hoc cum instantia a Deo deprecari: «Ne nos inducas in temptatio¬nem», quasi dicamus: “Domine, nulla deceptio sub specie boni in sua temptatione me seducere potest, nisi tu facias, hoc est, nisi tu destines in eo, quod omnes res per tuam permissionem aut voluntatem fiunt. Ideo te rogo: Ne manum tuae protectionis adversus malas tentationes sub¬traxeris! Tunc cadere non possum. Aliter per subtractionem protectionis tuae ducis me in tentationem, sicut sol per occasum dat nobis noctem, in qua non videmus”. Nota etiam, quo modo in peccatum recidamus, cum ducamur temptatione boni fucosi, quod nobis in sensualitate ab hoc visibili mundo vel in ratione a malo spiritu praesentatur, qui in¬tellectum a veritate abducere tentat. Et nisi Deum imploramus, ut ipse protegat et custodiat nos, tunc seducimur, quoad venimus in ten¬tationem et eam acceptamus pro bono. Itaque tunc a Deo, qui est supremum bonum, in fallax bonum fucosum cecidimus. Contra hoc aliam viam non habemus, quam ut secundum doctri¬nam Christi Deum rogemus in omni tenta¬tione, ne seducamur, secundum verba huius sanctae orationis. «Sed libera nos a malo» His ultimis verbis ex doctrina Christi <cog¬nitum> habemus nos in hoc mundo sine mala temptatione non esse. Nam ibi sumus, ubi malum est. Ideo rogamus liberationem. In quo agnos¬cimus aliud regnum esse, ubi malum non est, sed solum supremum, verum, impermixtum bonum; et nostram liberationem a malo esse liberationem ab hoc sensibili, nequitioso, frau¬dulento mundo; et desideramus gloriam aeterni boni, in quo solo ab omni malo liberati esse possumus, quia extra supremam gloriam locus veri, incorruptibilis sempiterni boni non est. Rogamus liberationem. In eo credimus et confitemur, quamvis nunc in vita sensibilis mundi simus et ex eo nisi per mortem exire non possimus: nos post hanc sensibilem mortem in sempiterno aeterno bono esse posse; et speramus nos eo venturos esse; et magna caritate oramus et desideramus eo venire, quamquam sine sensibili morte hoc esse non potest. Et ideo nostra sensualitas in hac oratione in spiritualitatem nostrae intellegentiae exaltata est, et voluntas Dei, «sicut in caelo» nostrae intellegentiae, est in hac sensibili terra. Totus enim homo penitus supra se in Deum versus est desiderans se separatum et liberatum fore ab hac temporali mala vita, ut ipse cum Deo, qui «das gut» est – et inde «gott» a bono nominatur –, in aeternitate esse possit. Nota hic: Qui non vult libenter mori hac sensibili morte, ut ipse ad Deum veniat, nec rogat liberationem a malo, is nihil impetrat, quia ipse contra cor suum rogat. Et qui tunc malum mundum magis amat quam Deum, manet separatus a Deo et a bono, et in aeternum est in malo, ex quo numquam liberari potest. Et ideo haec oratio est hominis, qui rectam et immaculatam et impermixtam caritatem erga Deum gerit; quia ille, qui Deum vitae suae temporali et omnibus, quae creata sunt et quae Deus non sunt, anteponit, is liberationem ab hac infirma, transitoria vita rogat, ut cum suo maxime dilecto bono esse possit, sine quo bono vivere non desiderat. Ipse enim intellegit se aliter non vivere nisi in unione cum Deo, quo caritas eum vehit et ubi ipse solum per caritatem est, quamvis adhuc in hoc sensibili mundo, adhuc in suo carnali templo captus sit. Ille cum devotione rogat liberationem, cui haec vita propter caritatem, quam erga Deum gerit, ita displicet, ut sibi in vili, tenebroso, immundo carcere captus esse videatur, et cum inde exierit, ad sempiternam, bonam et supremam laetitiam et ad illud dilectissimum venturus esse, quod solum desiderat. Is igitur in Dei amore est, et secundum doc¬trinas huius sancti «Pater noster» illuc devenit; utque praecipue Deo proprius sit, super omnes articulos liberationem a malo reperit, quae est donatio aeternae vitae; quia aeterna vita nihil aliud est quam supremum, quod desiderare possumus, neque aliud desiderare possumus nisi bonum, quod est ipse Deus. Ille homo dicit: “O, Domine, cum mihi culpam meam per caelestem panem dimisisti, ‘ne me inducas in tentationem’, ne sinas me in hoc fraudulento mundo diu manere, ubi intemptatus esse et non seductus sine tua protectione stare nequeo, ‘sed libera me’, Domine, ab omni malo, quia haec hereditas tua procul est ab omni malo, ad quam me in tuo Filio Jesu vocasti”. Nota hic: Si vis scire, quid sit gaudium aeternum, quod nullus homo ob magnitudinem eius comprehendere possit, tunc reperies gau¬dium aeternum non melius, brevius clariusque intellegi a nobis posse, quam Christus nos hic docet, quoniam haec laetitia est liberatio a malo. Visne scire, quid sit infernum? Christus te docet infernum esse aeternam captivitatem in malo. Liberatio a malo suprema laetitia est, et illibe¬ratio vel captivitas in malo est maxima tristitia et poena. Suprema caelestis laetitia est: in eo bono, quod Deus est, aeternaliter divisum esse a malo. Maxima vel infima infernalis poena est: separatum esse ab eo bono, quod Deus est. Regnum, ubi nihil est nisi Deus vel bonum, caeleste regnum nominatur, id est supremum regnum. Id autem regnum, ubi nihil est nisi malum et poenale, infernum nominatur, quia infernum est infra vel imum. Et quia infernum in divisione, dissidio, discordia, nescientia, tenebris est, ideo principes inferni «principes tenebrarum» vel diaboli nuncupantur. Sed «reg¬num caelorum» est concordia, pax, caritas, sapientia, omne bonum et claritas. Ob hoc ille princeps nominatur liberator ab omni malo. Quem, ut nos liberet, rogamus, ab inferno et omni malo. Amen. Notae Nota, ubi dicitur «Sanctificetur nomen tuum»: Dicit Johannes in Apocalypsi, quod «nomen eius» est «Verbum Dei», scilicet Christi. Unde cum Verbum Dei sit Deus – «Deus» enim «erat Verbum» –, tunc nomen Dei est Verbum Dei. Et quod hic nomen Dei sit Filius Dei, videtur textus (Joh. 12) innuere. Praemiserat enim Chri¬stus dicens: «Venit hora, ut clarificetur Filius hominis». Deinde orat dicens: «Pater, clarifica nomen tuum. Venit ergo vox de caelo dicens: Et clarificavi et iterum clarificabo». Et repperi in quibusdam antiquis libris scrip¬tum in loco «nomen»: «Filium», scilicet: «Pater, clarifica Filium tuum». Ex quibus satis patet Fi¬lium Dei «Nomen» seu «Verbum Dei» appellari. Et si quis subtiliter attendat, «Verbum» et «No¬men» coincidunt <in> ineffabili. Nam illud in¬effabile nomen, quod Tetragrammaton dicitur, non est magis nomen quam verbum, quia est complicatio omnis expressibilis significativae vocis. Sine enim vocali nec nomen nec verbum est formabile. Unde, quando quis nihil respon¬det, dicitur eum non respondisse unum verbum. Et quando quis diceret «Jhesus», tunc potest affirmari ipsum non dixisse nisi unum verbum, scilicet «Jhesus». Et sic verbum etiam de nomine verificatur et nomen de verbo, ut Johannes in Apocalypsi dicit «nomen eius» esse «Verbum». Nomen igitur Dei non est pars alicuius oratio¬nis; quare neque nomen neque verbum, sed com¬plicatio omnium nominum et verborum et ora¬tionum et definitionum. Quia est absoluta ratio, ideo orationum seu sermonum complicatio, et ob hoc «logos» dicitur. «Logos» enim est sermo, verbum seu ratio. Unde Filius Dei seu Concep¬tus intellectus Dei Patris est sermonum Sermo, elocutionum Elocutio seu verborum Verbum atque rationum Ratio. Et si attendis, verbum est nomen, et sermo est nomen, et ratio est nomen; et nomen est unum verbum, et sermo similiter est unum ver¬bum, et ratio etiam unum verbum. Ante igitur omne verbum et omne nomen et omnem ser¬monem est «principium de principio», in quo est omnium complicatio, quae verbo, nomine, sermone, elocutione, ratiocinatione, definitione aut alio quocumque modo explicantur. Principium conceptionis, in cuius conceptu omnia complicantur, est «principium sine princi¬pio», conceptus vero est «principium de prin¬cipio», quia est principium explicationis omnium, quae in ipso complicantur, – sicut arca in mente artificis est conceptus magistri in se omnia, quae arcae sunt, complicans –, et est principium in¬tellectuale arcae, quae explicatur visibiliter. Item: «Adveniat regnum tuum» etc. Quod regnum illud sit in Spiritu, Paulus Ad Romanos docet, ubi ait: «Non est enim regnum Dei esca et potus, sed pax et iustitia et gaudium in Spiritu Sancto». Unde, ‹sicut› pax est unio, sic caritas et suprema unio sive nexus maximus est Spiritus Sanctus. Et ita «pax» illa, «quae ex¬superat omnem sensum», est Deus Spiritus Sanc¬tus.