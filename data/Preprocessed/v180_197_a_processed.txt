Cod. Vat. Lat. 1245 fol.110va «Qui facit voluntatem Patris mei, qui in caelis est, ipse intrabit in regnum caelorum», ait Iesus, ut Matthaei 7o et in evangelio legimus hodierno. «Attendite a falsis prophetis, qui veniunt ad vos in vestimentis ovium, intrinseci sunt lupi ra¬paces.» Dicit falsos prophetas, qui gerunt in ap¬parentia simplicitatis et patientiae mentem ra¬pacitatis. Moneta illa falsa est, quae habet colo¬rem incorruptibilis auri ab extrinseco et ab intra est aliud corruptibile metallum. Quando igitur homo intrinsecus adversatur extrinseco seu inte¬rior homo adversatur exteriori, tunc ibi non est veritas, sed contrarietas, sicut propheta ait de homine duplici, qui ‹labiis Deum honorat et cor¬de longe abest›. Id quod falsum et mendosum est, est de re¬gione principis tenebrarum. Nam falsum fugit lucem Cod. Vat. Lat. 1245 fol.110vb et non vult cognosci, quia falsum; ideo sub specie boni et veri se occultat. Sed verum est de regione principis lucis. Verbum Dei lux est et veritas; ideo publice et super tecta man¬datur praedicari, etiam si in secreto recipitur per studium seu revelationem. Malignus spiritus mendax est ab initio et verbum eius illusorium, quo magi et nigromantici atque incantatores imbuuntur, in occultis et latebris praedicatur et fugit lucem. Docet igitur nos magister unicus, quomodo prophetae seu praedicatores, qui nobis ea, quae de iustis et iniustis futura sunt, prophetizant, possunt ad nos venire in veritate aut fallacia. Si in veritate, tunc in concordantia extrinseci et in¬trinseci, si in falsitate, tunc in discordantia in¬trinseci cum extrinseco, sicut in notoria discor¬dantia lupi et ovium. Sed quia intrinseca non sunt nobis patula, nam in cor non possumus intueri, ideo, quo ex¬perimento deprehendere possimus fallaciam alias invisibilem, explicat dicens: «Ex fructibus eorum cognoscetis eos.» Nam qui aliud aliquid rapere quaerunt ad suam utilitatem quam pascere au¬ditores verbo vitae, illi utique sunt fallaces. Pro¬ponunt ea, quae sunt salutis animarum, et medio illius quaerunt rapere ut «lupi rapaces». Et finis docet cognoscere media, ad ipsum scilicet finem ordinata. Et qua intentione omnia facta sint, ex¬itus docet. Si enim illi non quaerunt Christum, sed se ipsos et privatam utilitatem ponunt finem laborum, de facili cognoscuntur. Sicut hoc tempore Coloniae accidit, ubi quae¬dam personae religiosae pauperes videntes alias in reformatione favorem populi acquisivisse et de penuria ad rerum abundantiam pervenisse, ut similiter ditarentur, habitum et ceremonias re¬formatarum assumentes in fallacia deprehensi sunt ex fructibus. Et quia cupiditas finis reperie¬batur, cur «in vestimentis ovium» comparuerunt, delusi remanserunt. Audito enim quod ob hoc religionem reformatam acceptassent, recurrebat populus ad istud evangelium, et ita attendebat quod falsis prophetis in nullo succurrebat. Vix fallacia eorum, qui sub habitu Christi ap¬parent, potest sciri ob Cod. Vat. Lat. 1245 fol.111ra suam varietatem. Nam alius quidem sub hac veste, alius sub alia, alius sub hoc capucio, alius sub alio, alius sub hoc religionis signo, alius sub alio Christo se militare asserit, licet paene omnes non quae Christi, sed quae sua sunt quaerant. Omnes enim student avaritiae a maximo usque ad minimum. Et in his omnibus non est nisi una doctrina comperiendi fallaciam, scilicet «ex fructibus eorum cognosce¬tis eos». Nam sub nive quod tegitur, dum nix perit, omne videtur, et ‹nihil occultum quod non reveletur›. Potest malus occultare se ad tempus, sed necesse est, ut aliquando detegatur ignis ra¬pax, etiam si diu latitavit quasi incognitus. Ideo cito credere et quasi digno manum imponere prohibemur, ut probantes spiritum experiamur, si ex Deo est. Nam «tange montes, et fumiga¬bunt». Uti mulier apparens bona se confitendo semper valde malam confitebatur, probavit con¬fessor, si ex hypocrisi procederet, et post plures confessiones dixit se etiam audivisse alias extra confessione<m> ipsam malam, cui statim op¬probriose respondit ipsum mentiri. Replicavit confessor eum nunc expertum ipsam esse fal¬sam et velle bonam videri. Tangere autem probare est. Probatur moneta, quia percutitur malleo aut conteritur super lapi¬dem probae aut igne finaliter examinatur. Si re¬peritur stabile metallum in omni proba, bene est. Si vero in una et non in duriori proba perseve¬rat, nondum plene probatum censetur. Sed inter multa signa fallaciae nullum apertius et manife¬stius est, in quo fallacia spiritus recipiatur, quam in rapacitate. Ostendere manifesta rapacitate cu¬piditatem lupinam in pelle agnina est pandere fallaciam. Nam mens christiani ab omni cupidi¬tate libera esse debet et mortua, et si non est mortua, non potest diu occultari rapacitas. Non¬ne experimur in omni apparentia sanctimoniae seu communibus religionibus cupiditatem se non posse occultare? Sicut mens usurarii non potest diu latitare, quia «ex fructibus» usurae, qui semper appetuntur, aperte et quantocius ‹cogno¬scitur›. Quomodo autem ipsi haeretici, qui, ut ait Paulus Actuum 20o, post eius decessum erant ut lupi rapaces venturi, «per dulces sermones et benedictiones Cod. Vat. Lat. 1245 fol.111rb seducunt corda innocentum», ipse Paulus aperit ad Romanos 16o. Nam illi stu¬dent «pervertere evangelium Christi», ut dicit ad Galatas 1o, et sunt lupi mordentes, famam ulu¬lantes in caelum clamando, carnes comedentes, in carnalibus scilicet desideriis vitam agentes. Multi hodie in veste humilitatis comparent, de quibus Threnorum 2o: «Prophetae tui dixerunt tibi falsa et stulta, nec aperiebant iniquitatem tu¬am, ut te ad paenitentiam provocarent». Sunt enim adulatores qui glossant peccata et nituntur hominibus complacere, quos propter consequi favores et terrena decipiunt. Et iam aliqui men¬dicantes reperti sunt talia mordentia contra ple¬banos in Argentina praedicasse, ut lucra asse¬quantur, contra quos synodus provinciae Mo¬guntinae hoc anno in Aschavenburg convenit. Propheta igitur verus sequitur Christum, qui ‹tamquam ovis ducebatur ad victimam› pro sa¬lute omnium, «et non aperuit os suum». Unde non mordet nec ululat nec in voluptatibus carnis deliciatur, quia se non quaerit, sed salutem eo¬rum, ad quos ad prophetandum missus est. Falsus autem contrario se habet modo. Vide, quomodo doctrina Christi est simplex et sim¬plices sunt discipuli eius. Sed antichristi duplices et fallaces. De quo vide supra hoc libro circa principium in sermone eiusdem diei. Et considera, quomodo Christus ait: «Num¬quid colligunt de spinis uvas et de tribulis ficus»? Tam spinae quam tribuli pungunt. Qui igitur pungunt fructus dulces caritatis non producunt, qui sunt fructus unionis, sed fructus scissionis et dispersionis et schismatis. Unde «lupi rapaces» non aedificant ecclesiam, quae consistit in cari¬tativa unione. Illi duo fructus, scilicet ‹uvae et ficus›, magis humanam nutriunt vitam inter om¬nes fructus qui habentur ob dulcedinem, quia dulce nutrit et quandam proportionem ad hu¬manam habent speciem. Unde intellige quod fructus vitae non colli¬guntur nisi de arbore vitae. «Non potest arbor bona fructus malos facere nec arbor mala fruc¬tus bonos facere.» Potest hic textus intelligi de voluntate, quae est ut arbor proferens fructum ex se ipsa. Voluntas enim in se ipsa Cod. Vat. Lat. 1245 fol.111va habet se¬men libertatis producendi quos voluerit fructus, et ideo si voluntas est bona, tunc tales producit fructus, si mala, etiam tales. Est autem hoc in libera potestate hominis, eligendi scilicet bonum et refutandi malum. Posuit enim Deus in manu hominis bonum et malum, ut eligat. Unde vo¬luntas et propositum distinguunt inter fructus. Sed si arbor est firmata in malo, ut semper et inflexibiliter malum fructum producat, tunc, ut cum ficulnea exspectata, quae fructum non fecit, fiet, scilicet «excidetur et in ignem mittetur». Ex¬cidetur scilicet, quando separatur a radice vitae et in ignem inconsumptibilem, ubi semper ar¬debit, mittetur. Dicitur asbeston lapidem semel accensum semper et inconsumptibiliter ardere. Sic dicit in ignem mitti arborem. Manebit igitur in igne, et non consumetur. Concludit Iesus: «Igitur ex fructibus eorum cognoscetis eos.» Unde, quia verba non suffici¬unt, subiungit: «Non omnis, qui dicit: Domine, Domine, intrabit in regnum caelorum.» Ac si diceret: Recognoscere Deum et operibus non fructificare non sufficit. «Fides enim sine operi¬bus mortua est.» Sed mirum est hoc, cum Paulus semper prae¬dicaverat non opera legis, sed fidem iustificare. Verum est fidem vivam vivificare, quae requirit opera caritatis. Sed quia opera caritatis sunt illa, quae sunt secundum «voluntatem Patris, qui in caelis est» – caritas enim est spiritus et voluntas Patris –, ideo subiungit: «Sed qui fecerit volun¬tatem Patris, qui in caelis est, ipse intrabit in regnum caelorum.» Unde si voluntas hominis est absorpta in voluntate Dei et in Deo abscon¬dita, tunc ubi Deus, ibi et minister eius. Quae sit autem voluntas Patris, ipse magister Iohan¬nis 6o exprimit, scilicet credere in Filium. Et consequenter in hoc capitulo Matthaei 7o ex¬primitur, scilicet audire Christum et facere. Nam ille stabile et fundatum supra petram facit aedificium; sed audire et non facere aedificat super arenam.