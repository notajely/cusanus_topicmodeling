Cod. Vat. Lat. 1245 fol.115rb «Spiritu ambulate.» Paulus nos docet in hac epistula quod homo potest ambulare dupliciter: vel secundum Cod. Vat. Lat. 1245 fol.115va spi¬ritum vel secundum carnem. Spiritus igitur et caro sunt partes hominis. Ambulare autem est moveri ad id quod desideratur. Motus autem est ex concupiscentia. Motus igitur hominis est ex sibi adversantibus compositus, scilicet ex duplici concupiscentia, scilicet visibilium et invisibilium modo quo alibi apostolus dicit: «Quae videntur temporalia sunt, quae non videntur aeterna.» Omnis motus ex anima, quae habet duplicem spiritum: unum corporalem, mediante quo per¬git in hunc mundum sensibilem, sicut mediante spiritu lucido in venis opticis movetur ad visibi¬lia, et alio spiritu ad audibilia, alio ad gustabilia, alio ad tangibilia etc. Et haec omnia dicuntur visibilia quae sensibilia. Et sicut sunt corrupti¬bilia et temporalia, sic et spiritus ille est corrup¬tibilis. Alio spiritu homo movetur ad invisibilia, et est spiritus incorporeus et invisibilis et incor¬ruptibilis, sicut et illa sunt, ad quae homo eo mediante movetur. Quae autem sint tam corrup¬tibilia quam incorruptibilia ad quae anima mo¬vetur, exemplificat in epistula apostolus. Pulchre quidam dicebant philosophi ani¬mam compositam ex eodem et diverso et ipsam numero assimilabant, qui est simplex et com¬positus, sicut ternarius simplex est, quia non est divisibilis – non enim recipit magis neque minus –, et tamen est compositus ex pari et impari. Sed non est compositus nisi ex se ipso. Nam ante numerum nihil concipi potest. Si enim concipis ante ternarium tres unitates, illae non sunt ter¬narium constituentes, nisi eas unitas concipias. Sed tres unitates unitae non sunt nisi ternarius. Ex se igitur componitur. Et quia componitur, tunc est ex uno et altero seu ex impari et pari seu indivisibili et divisibili. Et quia ex se com¬positus est numerus, concipitur numerus quasi se ipsum movens. Tunc numero animam rationalem assimila¬runt. Nam ipsa est simplex et composita et non ex alio. Sed cum ipsa non sit nisi immediate a Deo, qui est ipsa simplicitas, tunc est cadens a pura simplicitate et est quasi composita simpli¬citas. Sicut in aquila est quaedam levis gravitas – ob hoc graditur super terram et volat ad aethera –, sic et anima se convertit ad ea quae subCod. Vat. Lat. 1245 fol.115vbsunt alteritati aut ad aeterna seu inaltera¬bilia semper eodem modo se habentia. Unde anima videtur quasi vivus numerus ex pari seu partibili et impari seu impartibili compositus. Nam ipsa est vita, quae concipi potest quasi numerus numerans. Vita quidem est composita ex sensibili seu partibili et intellectuali seu impartibili. Et quia est ut vivus numerus, tunc in se intuetur harmo¬nias. Mensurat enim sensibilem harmoniam ex¬trinsecam ex harmonia intrinseca incorruptibili. Et potest anima concipi quasi numerus denarius vivus, qui intra se habet numerum omnia nume¬rantem et omne id, quod efficit in omnibus pro¬portionem seu harmoniam sive pulchritudinem. Recipit enim artista monochordum et in illo efficit ex proportione numerorum diapason et ex alia habitudine diatessaron, ex alia diapente, et ex illis harmonias. Et nihil approbat in hac arte nisi ad conformitatem naturae suae. Nam non scit causam, cur est harmonia ex uno et duobus aut ex duobus et tribus vel ex tribus et quattuor, nisi quia in voce reperit quandam con¬cordantiam ad id quod habet in se ex quo est. Et dissonantiam abhorret, quia non habet confor¬mitatem ad esse suum. Unde in se habet, unde mensurat et numerat, componit et dividit, uti ait Boethius, quomodo illud ‹quod intus gerit ex¬teris notis explicat›. Sicut si valor aurei denarii esset vivus, ille se explicare posset et multis as¬similare rebus et complicare posset assimilando multas res sibi, sicut valor ducati se expandit super multos parvulos veronenses et multorum talium veronensium in se complicat valorem. Est enim intellectus quasi valor intelligibilium per ipsum, quae scilicet sunt sub ipso, ut sunt formae sensibilium. Perfectio enim naturae in¬tellectualis complicat omnem sensibilem perfec¬tionem, sicut cognitio intellectualis omnem sen¬sibilem valet cognitionem et omnem talem amb¬it et se super omnem talem expandit explicative et in se omnem unit et colligit complicative. Sed quia neque valor neque proportio aut assimilatio vel explicatio seu complicatio intelligi potest, nisi prius intelligatur numerus, ideo ani¬ma, quae de his omnibus iudicia facit, recte vivo numero similis dicitur, qui de omnibus his Cod. Vat. Lat. 1245 fol.116ra ex vi propria potest iudicare. Quod si quis diceret nu¬merum esse quantitatem, dico non me sic dicere animam vivum numerum quasi mathematicum seu quantum, sed substantialem, a quo effluit conceptus mathematicalis in similitudine. Nam numerus mathematicalis quendam numerum in se subsistentem praesupponit, qui de mathema¬ticali iudicium profert. Anima autem non est nec numerus nec har¬monia neque aliquid, quod sensu capitur aut imaginatione figuratur. Sed quia ipsa est creata, ut sibi ostendatur gloria omnipotentis creatoris, tunc habet intellectualem oculum ad videndum omnia opera Dei et ad discernendum seu iudi¬candum, ut possit elevari in admirationem glori¬ae omnipotentis. Omnis autem discretio, sine qua non est iudicium, numerum praesupponit. Nam sine uno et altero non est discretio. Quo¬modo autem est possibile unum et alterum sine numero esse? Si igitur numerus efficit discretio¬nem, anima vivus quidam numerus dici potest de se numerum iudiciarium seu discretivum ex¬plicans. Si igitur anima ad hoc a Deo est, ut attingat visionem gloriae maiestatis eius, tunc non habet anima corpus, nisi ut visibilia Dei opera attingat ad finem gloriae Dei. Ideo non debet affici carni aut visibilibus et dare se desideriis corruptibili¬bus, sed in omnibus se convertere debet ad ma¬gnificandum gloriam magni Dei et sic per visi¬bilia ad invisibilem Deum se transferre, ut ipse sit finis intentus. Deus est ipsa bonitas, quae ab omnibus desideratur. Qui igitur desideriis carnis inhaeret, ille ibi ponit quietem, illi ‹venter deus est›. Sed spiritus, de cuius essentia non est caro nec sanguis, abominatur haec desideria corrup¬tibilia. «Animalis autem homo non percipit ea quae spiritus sunt.» Deus bonus spiritus est, quem omnes boni spiritus desiderant. Sunt igitur contraria desideria: Corruptibilis naturae desideria sunt de hoc sensibili mundo et temporalia; incorruptibilis spiritus desideria non sunt de hoc mundo corruptibili, sed sunt desi¬deria videndi gloriam regis pacifici, quae gloria est «pax quae exsuperat omnem sensum», qua nihil laetius aut desiderabilius cogitari potest. Unde nos admonet Paulus, ut ‹spiritu ambule¬mus›, rationem subiungens: quia tales ‹desideria carnis non perficiunt›. «Caro enim concupiscit adversus spiritum et spiritus adversus carnem. Haec enim sibi Cod. Vat. Lat. 1245 fol.116rb invicem adversantur, ut non quaecumque vultis, illa faciatis.» Ut si quis videt mulierem pulchram et ‹ambu¬lat spiritu›, talis Deo gloriam tribuit et se con¬vertit ad admirationem pulchritudinis infinitae, cuius lucis haec est remotissima quaedam um¬bra. Hic qui sic spiritu ambulat non perficit de¬sideria carnis seu moechatur cum illa muliere pulchra. Nam non movet ipsum pulchritudo carnaliter, sed movet spiritum, quo quidem spi¬ritu ambulat, in admirationem gloriae creatoris. Dum talis movetur ad desiderandum unionem cum pulchra, in spiritu cogitat: Si pulchra etiam in corruptibili materia sic attrahit, quomodo ipsa absoluta et per se pulchritudo ad se attrahit spi¬ritum, et qualis est haec delectatio unionis spiri¬tus cum sapientia, quae est ipsa pulchritudo, si tanta est carnis cum carne! Et adverte quod voluntas non potest ad as¬sensum compelli, licet saepe ob resistentiam car¬nis homo non potest facere quae vellet. Nam ‹in membris est lex repugnans legi mentis›. Et quia omne peccatum voluntarium et ‹lex est posita propter transgressores›, tunc qui spiritu ambu¬lant non sunt sub lege. Ideo dicit quod, «si spi¬ritu ducimini, non estis sub lege». Spiritus enim ducit corda sursum ad Dominum, caro autem deorsum. Christus se dixit esse de sursum, quia ducebatur spiritu, et Iudaeos carnales de deor¬sum, quia non ducebantur spiritu sed carne. Exprimit Paulus ‹manifesta opera carnis, quae sunt scilicet fornicatio, immunditia etc.› Illa om¬nia sequuntur carnis desideria et sunt temporalia et corruptibilia. Immo ducunt eum qui illa per¬ficit ad corruptionem et mortem. Sed quia re¬gnum Dei est vita aeterna, ideo tales regnum Dei non possidebunt. Talibus lex posita est quae est ‹lex mortis›. Unde in illis omnibus se convertit in alteritatem et divisionem. Sed fructus motus, quo nos iubet ‹spiritu ambulare›, ut ait, sunt «ca¬ritas, gaudium, pax» etc. Nam in hoc motu se anima convertit ad unitatem et identitatem. Ideo fructus illius motus sunt «caritas, gaudium, pax» etc. Haec omnia quae enumerat ex unitate et identitate oriuntur et sunt; propterea sunt aeter¬na et stabilia. Pergit enim anima ad unionem. Virtus autem, quae tendit continue ad unionem, augetur fortitudine. Adversus Cod. Vat. Lat. 1245 fol.116va tales qui sic du¬cuntur, ut fructum afferant vitae, non est lex posita. Et haec est intentio Pauli, legem non iustificare, quia «propter transgressores posita» vetat peccatum. Prohibitio autem non iustificat, sed fides, quae nos facit spiritu ambulare, illa iustificat, ut ex fructibus per eum enarratis clare deprehenditur. Concludit Paulus: «Qui autem sunt Christi carnem suam crucifixerunt cum vitiis et concu¬piscentiis.» Et tales mortificaverunt terrena sua membra, in quibus non vivit nisi spiritus Christi. Attende, quomodo ait carnem crucifigi cum vi¬tiis et concupiscentiis. Nam christianus, qui Christum sequi tenetur, non debet permittere carni libertatem ambulandi secundum vitia et concupiscentias, sed affigi clavibus cruci per in¬desinentem memoriam mortis. In quibus enim caro dominatur et vitia et concupiscentiae eius, illi sunt sub principe huius mundi et non sunt Christi. Nam «regnum» Christi «non est de hoc mundo». Et nemo de eius regno esse potest, nisi per crucifixionem vicerit malignum. Quia pugna de qua Paulus, est «principium et radix omnis pugnae et controversiae», tunc quidam praedicator admiratur hanc pugnam. Nam est ac ‹si duo amici a pueritia simul nu¬triti›, <qui> simul «in benevolentia vixissent, quorum conversatio sine alterius consortio esse non posset, adinvicem pugnarent.» ‹Non enim potest esse maior amicitia in hoc mundo quam animae et corporis, quod patet, quia amicitia dicit coniunctionem: ‘Amicorum est idem velle et nolle.’› ‹Et talis coniunctio est varia velut civium, qui in una civitate cohabitant mutuo et se diligunt. Est strictior coniunctio, qui cohabitant in una domo et sunt unius parentelae, qui se amplius diligunt.› Est etiam coniunctio viri et mulieris adhuc strictior. ‹Coniungitur ultimo anima cum corpore ad constitutionem unius hominis, quae est strictissima, et se diligunt excellenter.› Inter primos oriuntur discordiae et partiali¬tates et una pars aliam destruere satagit, sed spi¬ritus naturaliter non vult separari a corpore. Propter quod Christus dixit: «Transeat a me calix iste» etc. Secundi amici communia eis dividunt sicut fratres et sorores possessiones. ‹Caro vero et anima numquam cupiunt dividere, sed omnia sibi mutuo communicant, Cod. Vat. Lat. 1245 fol.116vb et actiones et passio¬nes sunt coniunctae. Aristoteles in I De ani¬ma: ‘Qui dixerit animam gaudere et tristari, si¬mile est, ac si dixerit texere vel aedificare.’ Nulla enim operatio animae est sine carne.› Coniunctio viri et uxoris est stricta. ‹Propter hoc enim relin¬quit homo patrem et matrem et adhaerebit uxo¬ri.› Sed tamen altero mortuo superstes cum alio contrahit. Sed caro et anima non sic se habent, quia numquam caro vellet aliam animam, nec econverso. Et tantam habet anima ad corpus in¬clinationem quod «nec potest esse beata, nisi suo corpori coniungatur. Unde sicut iuncta fuerunt in merito, ita erunt in praemio. Nec est aliqua anima, quae habuit corpus» ‹adeo turpe quod non potius sibi quam pulcherrimo mundo vellet coniungi›, «quia non proportionarentur adinvicem, et perfec¬tio debet respondere proprio perfectibili». «Sed in hac amicitia anima fidelior reperitur, quia diligenter sollicita est circa corporis curam. Unde adinvenit omnia, quae requiruntur ad con¬servationem, decorem et delectationem ipsius. Ratio enim adinvenit agriculturam» ‹pro nutri¬mentis, ut conservetur; pigmentariam pro de¬lectamentis›, «sicut pulveres et electuaria, pig¬menta et sapores. Item artes diversas, quae fa¬ciunt ad decorem capitis et totius corporis» etc. ‹Cum igitur tanta sit amicitia, mirum est quod Paulus dicit›, scilicet quod ‹sibi mutuo adversan¬tur›. Et adhuc caro, cum sit ita infirma quod nec esse nec vivere possit sine anima, quomodo se erigit infirma caro contra fortissimum et promp¬tissimum spiritum? Etiam caro nostra, a natura nu¬da, sine cornibus et ungulis, quomodo contra spi¬ritum armatum scientia et virtutibus pugnabit? Respondet ille praedicator Aldorf ‹pugnam fieri ratione motus, scilicet oboedientialis, com¬plexionalis et corruptionis. Ratione motus oboedi¬entialis, quia innatum est omni creaturae oboedire suo creatori, et solum peccator excipitur et dae¬mon. Peccatoris enim voluntas creatori resistit.› ‹Et ideo dignum est quod propter inoboedientiam etiam a suo inferiori impugnetur.› «Et hoc est quod dicit Isidorus de superbo: ‘Non erit caro subiecta animae nec anima rationi, si animus non est subiectus conditori. Tunc autem recte subiciuntur nobis omnia quae sub nobis sunt, si subicimus nos ei, a quo nobis illa subiecta sunt.’ Et ideo, licet caro et anima amicitiam habeant, tamen, ut sapiens ait, “duobus exsistentibus amicis Cod. Vat. Lat. 1245 fol.117ra sanctum est praehonorare veritatem”, et maxime illam quae est fons veritatis, quae ait: “Ego sum via, veritas, et vita.”» Item ratio, cur «caro concupiscit adversus spiritum»: ‹quia unumquodque agit secundum formam suam, sicut cholerici de facili irascuntur, sanguinei luxuriantur etc. Caro autem est ut ‘olla succensa’, quae fervet et bullit, sicut dicitur Ie¬remiae 1o. Anima autem semper apponit ligna, scilicet nutrimenta viva, scilicet cibos et sapores, et undique attrahit, unde flammam istam nutri¬at›, «per oculos pulchros colores, per aures me¬lodias, per os dulces sapores, per nares odores, et omnia illa recipit praeter debitum finem. Et ideo cor ex ipsis incenditur et inflammatur», et¬iam ‹quia omnis caro corrupta est et putrida, a qua exit foetor corruptus, qui inficit plus quam cibus corruptus. Et ideo, cum anima sit curva et inclinetur ad carnem, suscipit foetorem, qui de luxuria carnis exhalat. Ideo non mirum, si cor¬rumpitur et brutalis efficitur. Chrysostomus: ‘Per omnem actum carnalem homo similis ani¬malibus efficitur, et maxime per usum libidinis.’› Movet magister Matthaeus de Cracovia quaestiones in libro Quod Deus omnia bene fe¬cit, et inter alias, cur «anima unita sit vili limo carnis». Dicit quod rationabilissime factum est «ad ostendendum divinum magisterium, quod posset scilicet tam diversa coniungere. Quis enim credidisset quod inter tam disparia et di¬stantia» ‹posset esse unio talis quod una persona ex eis fieret? Item rationabile erat, postquam Deus voluit creare substantias, quod de omni genere crearet, scilicet spiritualem, corporalem et compositam ex his.› Item «ut creatura spiritualis, licet nobilis, vitet superbiam discatque humiliari et non contemnere, sed regere ac fovere etiam infimas creaturas, videns se eis tanta unione, af¬fectione et foedere posse coniungi et tantam posse paupertatem incurrere quod ipsis indigeat ad multa bona illasque in tantum posse dignifi¬cari fierique apud ipsum spiritum tam potentes quod valeant ipsum etiam ad res miseras reddere inclinatum. Nec solum rationalis fuit illa con¬iunctio, sed etiam, ut videtur, tam necessaria quod sine ea quasi sine ordine et sine foedere fuissent spirituales et corporales creaturae, et sic minus perfectus fuisset ordo universi.» Ultimo dicit per plura verba quod tota natura corporalis non pertingit per se ad hoc quod possit Cod. Vat. Lat. 1245 fol.117rb iuvare angelos in laude Dei, ad quam creata est illa na¬tura, nisi foret iuncta spiritui rationali. Unde homo potest iuvare angelos in laudando Deum et ruinam eorum reparare et corporalem natu¬ram exaltare. Quaerit, ‹cur Deus creavit res corporales ita delectabiles›. Dicit: ‹Ex quo applicatio conveni¬entis ad rem perceptivam causat delectationem, tunc, postquam creavit res sensitivas et anima¬tas, debuit etiam delectabiles creare, et hoc fecit, ut infinita delectabilitas Dei possit in creatura investigari› et ‹quia non possent laudari delecta¬tiones, nisi forent in spiritu et carne. Si enim non forent in carne sed in spiritu tantum, caro alias vilis esset omnino contempta›. Quis enim «curaret tantopere cibum acquirere, potum et vestem, generare prolem et educare, quae tan¬tam curam exigunt, miseriam et laborem, si non esset delectabile uti talibus et poenale carere, et ita minus curarent homines conservare vitam tam in individuo quam in specie? De quo etiam aliqui iam habent taedium propter curas huius¬modi et labores. Unde exigebat ratio magnam esse delectatio¬nem carnis, tum ut illud taedium vinceret et la¬bores, tum ut magnum esset exercitium, proba¬tio, victoria et corona spiritus reluctantis, tum etiam ut ex magnitudine delectationis in carne convinceretur magnitudo delectationis in spiritu, quae difficulter creditur, quia raro et debiliter percipitur et ex illius delectationis vilitate melius suadetur. Si enim in vili, foedo et pudendo ac per hoc poenali opere carnis est tanta delectatio, quomodo ex nobilissimo opere, scilicet spiritus coniunctione cum Deo, qui est summe bonus et delectabilis, incomparabiliter maior delectatio esse creditur! Insuper, ut spiritus et caro ut qui¬dam coniuges iudicarentur ad paria in hoc quod, ex quo spiritus aliquando sic elevatur, alienatur et abstrahitur a carne, quod eam quodammodo non sensificat vel ad minus per eam non sentire videtur, sic etiam sit aliqua operatio carnis quae usum abstrahat rationis. Postquam autem congruebat tantam esse de¬lectationem in carne, necessarium valde erat, ut non esset nisi in turpi opere, ne, si opus nobile esset, homines nimium allicerentur et postposita ratione fierent bestiales. Et ideo expediebat ita disponi, ut, quantum alliceret Cod. Vat. Lat. 1245 fol.117va delectatio, tantum retraheret pudor, foeditas et operis turpitudo, nec non vel cura quae est in matrimonio vel infamia aut periculum honoris, corporis et ani¬mae quae sequi solent fornicantes, atque per hoc non habeant homines incusare Deum, sicut ni¬hilominus faciunt, licet iniuste, cum tantum ha¬beant retractivum, si volunt advertere.» Quaerit idem, ‹qua ratione anima et corpus sunt unita cum tanta dissensione›. Dicit primo quod anima fuit in dignitate constituta supra car¬nem in statu innocentiae. Sed quia in iniuriam Dei abutebatur dignitate inclinando se contra mandatum Dei ad carnem, ideo fuit dominio di¬gnitatis privata. Quod autem spiritus fuit incli¬nabilis ad carnem ex eo fuit, quia et corpus est ad meliora ducibile quam habeat a natura sua inclinationem, ut possit assequi delectationes caelestium et spiritualium gaudiorum. Item «manifestum est spiritualem et corpora¬lem creaturam, quae tam distantes sunt quod vix in summo et ultimo genere conveniunt, nullo modo secundum naturam easdem inclinationes habere, cum sint tam disparium naturarum, sed corpus ad corporalia, spiritum ad spiritualia esse inclinatum.» ‹Si ergo inter ea debebat fieri vera unio, oportebat quod remanerent distincta ali¬quo modo in inclinatione naturali, alias videren¬tur magis unum facta quam unita.› «Haec autem distinctio quomodo appareret vel qualis esset, si ipsa unita in nullo discrepa¬rent? Quis enim naturali via crederet spiritum plus esse in corpore humano magis quam in bruto, si solum corporalis operatio vel affectio perciperetur et nulla spiritualis carni quasi ex¬tranea et repugnans, cum etiam iam non obstan¬te tam manifesta et evidenter perceptibili con¬trarietate et lite multi insani animas vel spiritus esse in homine dubitent sive negent? Si vero discreparent in omnibus et nulla esset inter ea condependentia vel adhaesio mutua, quomodo probarentur unita? Quae enim sic coniuncta sunt quod in nullo trahuntur ab invicem, sed unum sine difficultate pro libitu proprio vel alie¬no se convertit quo vult sine alio et separatur ab eo, dici possunt iuxta se posita, non unita, sicut patet in lapidibus cumulum Cod. Vat. Lat. 1245 fol.117vb facientibus. Et ideo spiritus bonus seu malus non dicitur sibi unire corpus, sed assumere, nec Spiritus Sanctus fuit columbae unitus sicut verbum humanae naturae. Unita vero apte dicuntur quae sic sibi cohae¬rent quod ex naturali vel alias indita sibi pro¬prietate vel libera et voluntaria affectione unum trahitur ab alio etiam ad hoc, quod sibi alias et de [per] se minus placet aut convenit. Et quia sic est inter corpus et animam, evidenter apparet unio inter ea. Quod autem unum est trahibile et inclinabile ab alio, probat unionem ipsorum. Diversitas vero et contrarietas inclinationum di¬stinctionem eorum et naturalem diversitatem os¬tendit. Insuper, postquam peccavit homo secundum rationem, in eo quod secundum eam non debite rexit, et secundum carnem quod eius delectatio¬ni consensit, merito debuit in utraque puniri et per utramque. Et quomodo potuit hoc melius fieri nisi quod sic se traherent, distraherent et essent sibi invicem repugnantes, nec solum una contra aliam, immo etiam quaelibet in se ipsa litem haberet, quia pacem sibi praestitam non servabat?»