SERMO XII Jesum quaeritis? 81r «Jesum quaeritis Nazarenum, crucifixum? Surrexit, non est hic». Marci ultimo et in evan¬gelio hodierno. Heri et nudius tertius ‹planxit pia mater ecclesia› mortuum sponsum suum; «versa» qui¬dem fuit «in luctum cithara» eius «et organum» ipsius «in vocem flentium». Hodie autem mu¬lieres illae devotae adhuc flendo quaerentes ‹in loco, ubi posuerunt eum›, «ut ungerent» corpus «crucifixum», audiverunt ab angelo, quia ‹Jesum Nazarenum crucifixum quaererent, et quod ille surrexisset et non esset in eo loco›. Et ‹versa est tristitia in gaudium›, quia amatus mortuus revixit, perditus inventus. O, sanctae mulieres, quae adeo sollicitae «mane valde» «prima sabbati», quia in sabbato non licebat, immediate opportunitate data, amo¬rose fide formata et affectu erecto simpliciter in Christum, testimonio angeli Jesum, Mariae filium, Salvatorem scientes, quia ‹in eius no¬mine omne curvatur genu caelestium, terrestri¬um et infernorum› et «non est salus in alio», quaesiverunt illum ipsum, scilicet despectuosis¬sime nuper inter latrones crucifixum. O, beatae illae mulieres, quae primum meruis¬tis audire, quia «surrexit» Salvator! Quid hoc aliud fuit quam finem incarnationis scire! Sicut enim virgo Maria primo in utero verbo angeli edocta cognovit Verbum incarnatum, ita hae mulieres meruerunt primo ab angelo audire finem totius incarnationis, qui est resurrectio, eo quod per eam natura humana gloriam beati¬tudinis est adepta, quam Verbum incarnatum in eius humanatione principaliter intendebat. Poterant enim dicere: «Surrexit Dominus vere, alleluia!» O, immensum gaudium, quia vita amati nostri crucifixi «refloruit»! «Haec est dies, quam fecit Dominus, exsultemus et laetemur in ea!» Quare, ut de victorioso crucifixo quaesito hodie et non invento in terra spirituali gaudio cum hiis mulieribus reficiamur, attollamus cordis dulcisonam vocem in angelicam salutationem, ut ex dicendis erigamur in resurrectionem morti¬ficata carne per nunc consolatam matrem, nuper per dolorosissimae compassionis mortem filii afflictam, quia nunc mater omnis consolationis etc. Tria per ordinem dicturus: Primo, quo modo Christus quaesitus per has mulieres sit; et pro hoc evangelium adducetur, et ibi pro communibus, scilicet quod Jesum quae¬rere est ipsum crucifixum quaerere. Secundo de Christi resurrectione, et specialiter ibi pro peritis de dotibus glorificati corporis, et de mystica resurrectione in secum crucifixis. Tertio, quod Christus ‹non est inventus in terra vivus›, quo modo scilicet vita in terrenis animabus non est, sed, quamdiu corpus Christi mortuum fuit, in terra seu lapide mansit, quando vivum per resumptionem animae resurrexit, et illa pro contemplativis. PARS PRIMA De Jesu crucifixo quaerendo a) Cur Filius Dei mortem acerbissimam subierit De primo: quia motivum primi peccati fuit appetitus potestatis in propria excellentia, – quia diabolus dixerat: «Eritis sicut dii» –, <et> vitium curiositatis in veritatis intellegentia – unde <diabolus> subdit: «scientes bonum et malum» –, ad quae duo consecuta est ipsa transgressio mandati, scilicet esus ligni vetiti. Propter quod peccatum Deus factus est homo, ut salvaret nos omnes, qui descendimus ab Adam transgressore. ‹Habuit enim haec culpa tantum redemptorem›. Unde, ‹licet humanum genus› a Deo infinito et aeterno ‹liberari potuisset ex solo imperio volun¬tatis› aeternae et infinitae, cui nihil resistere potest, placuit tamen suae infinitae bonitati de¬scendere «propter nos homines et nostram salu¬tem», «quia non erat alius modus ita congruus reparatori, reparabili, reparationi». Et ut ostende¬ret in eo esse ‹insuperabilem patientiam, admira¬bilem humilitatem, inaestimabilem caritatem›, «factus est pro nobis oboediens usque ad mortem, mortem autem crucis», quae fuit omnium morti¬um amarosissima et despectuosissima. Itaque pro nostra salute «passus est passione generalissima quantum ad naturam humanam non solum, sed <secundum> omnia membra cor¬poris principalia. Et secundum omnem animae potentiam, licet nihil pati posset secundum divi¬nam naturam, passus est passione acerbissima, quia non solum dolendo ut patiens per vulnera, sed etiam compatiendo ut compatiens propter delicta nostra. Passus est etiam passione igno¬miniosissima propter patibulum crucis et consor¬tium latronum, ‘cum quibus erat deputatus’. Pas¬sus est passione interemptoria per separationem animae a corpore, salva tamen unione utriusque cum deitate». ‹Reparationis nostrae principium reparavit nos salva libertate arbitrii. Quare exemplo effi¬cacissimo invitavit nos ad perveniendum ad cul¬men virtutum, sicut est exemplum tolerandi mortem propter iustitiam et oboedientiam divi¬nam, mortem scilicet poenalissimam. Quid ergo magis incitare possit nos quam tanta benignitas altissimi Filii Dei, qui non nostris meritis, sed multis demeritis intervenientibus “animam suam pro nobis posuit”! Et tanto maior ostenditur, quanto pro nobis graviora et abiectiora sustinu¬it. Ex hoc invitamur ad eum amandum et imi¬tandum. Reparavit etiam nos Dei honore salvo offeren¬do obsequium satisfactorium, ‘Deo honorem de¬bitum rependendo’. Honor Deo subtractus per superbiam et inoboedientiam respectu rei, ad quam homo astringitur, restituitur per humili¬ationem et oboedientiam ad eam rem, ad quam nullatenus tenetur Christus in quantum Deus aequalis Patri, in quantum homo innocens nulla¬tenus debitor mortis. Dum “se ipsum exinanivit, factus est oboediens usque ad mortem”, ex¬solvit Deo, quae non rapuit, offerendo sacrifici¬um suavitatis pro perfecta Dei placatione›. Et tertio ‹reparavit salvo ordine regiminis universi per remedium convenientissimum ‘con¬traria contrariis curando’. Homo enim peccavit superbiendo, quia voluit esse sapiens ut Deus, delectando in pomo in¬clinatus in libidinem, erectus in praesumptionem, inficiendo humanum genus, auferendo immor¬talitatem. Hinc primo Deus homo, secundo in ligno crucis passus passione generalissima prop¬ter infectionem generalem, contra libidinem pas¬sione acerbissima, contra praesumptionem passi¬one ignominiosissima›. ‹Quia etiam generalitas corruptionis infecerat omnem corporis partem et omnem animae poten¬tiam, hinc etiam ita Christus passus est in su¬periori parte rationis, qua summe in Deo delec¬tabatur, et summe patiebatur ut natura propter coniunctionem inferius, quia Christus erat ‘via¬tor et comprehensor’›. ‹Fuit dolor carnis propter aequalitatem com¬plexionis et vivacitatem intensissimus; et in mente propter summam caritatem ad Deum et summam pietatem ad proximum›. ‹Et quamquam anima separata fuit a corpore, 81v remansit tamen deitas unita utrique. Homo tamen per triduum non fuit. Et sic patet, quo modo ‘mors absorpta est per victoriam’ in morte Christi›, «mortem nostram moriendo destruxit et vitam resurgendo repara¬vit». Ut autem sciamus, quem quaesiverunt illae devotissimae mulieres, scilicet «Jesum cruci¬fixum», haec praemisi. b) De descensu animae Jesu ad inferos, et qua hora ipse a mortuis resurrexerit Modo ad evangelium secundum historiam. Mortuo Christo Jesu, quia sitivit redempti¬onem omnium sibi per fidem incorporatorum, «descendit» anima Christi immediate «ad inferna», cum qua anima divinitas fuit unita. Et sic Christus descendit ad inferna et remansit in sepulcro, quia et corpori divinitas inseparabili¬ter unita permansit. Descendit itaque ad patres, ut et infernum re¬formaret, quia Dominus infernorum, et ‹educe¬ret vinctos›. O, gaudium immensum! Quid, creditis, sancti in limbo detenti clamabant? Non aliud quam: «Advenisti desiderabilis, quem exspectabamus in tenebris!» O, mors mortis, quae nos gloria beati¬tudinis vivificasti! «Benedictus, qui venit in nomine Domini!» Quanta tunc prophetarum laetabunda praeco¬nia, quia viderunt prophetizatum «Dei salutare»! Quantum patriarchis gaudium, quia ‹in semine› suo se ipsis redimi et ‹omnes gentes benedici› cer¬nerent! Hoc autem gaudium, licet fuerit ‹in inferno›, tamen non extendebat se ad inferiorem partem inferni, in qua ‹nulla› fuit nec ‹erit redemptio›, nec ad eorum locum, qui in originali decesse¬runt, quia nullis post hanc vitam gratia datur, qui hic eam non sunt consecuti. Et qui in purga¬torio fuere, laetati sunt super suo salutari et, ut est maiorum sententia, educti cum hiis, qui sunt in limbo, qui non cruciabantur secundum Augustinum XII Super Genesim ad litteram. Stante itaque anima Christi cum patribus, qui tunc consecuti sunt plenam beatitudinem, reman¬sit corpus in sepulcro. ‖Et «erant» in die sepulturae «sedentes contra sepulcrum Maria Magdalena et altera Maria», sci¬licet mater Joseph, ut in Lyra.‖ Mulieres autem, scilicet «Maria Magdalene, Maria Jacobi et Salome, emerunt» in die mor¬tis ‖aut post vesperas sabbati, dum transisset sabbatum‖, quia non licebat in sabbato, «aroma¬ta, ut venientes», cum transisset sabbatum, «unge¬rent Jesum». Et veniunt «mane», congregaverunt se, ut propositum adimplerent, et quia locus non erat infra muros, antequam accessissent locum sepulturae, incepit oriri sol. Sed «Maria Magdalena» secundum evangeli¬um Johannis «venit mane, cum adhuc tenebrae essent, ad monumentum», ‹et iam invenit lapi¬dem revolutum› et ‹cucurrit et nuntiavit Simoni et Johanni›, etc.; et non legitur ibi eam ange¬lum tunc vidisse. Secundum Matthaeum autem «Maria Mag¬dalene et altera Maria», [quae] forte ‹dum transisset sabbatum›, in vesperis «emerunt aro¬mata, ut ungerent» Jesum. Et post illas vesperas ante diluculum in mane Christus surrexit. Et ve¬nerunt secundum sanctum Hieronymum, quando sol incepit oriri, ad monumentum. «Et factus est terraemotus» etc., «et angelus Domini descendit» etc. Et secundum Lucam ‹una sabbatorum veni¬unt mulieres› illae, quae cum Christo de Gali¬laea venerant, ‹valde diluculo portantes aromata, quae paraverant, et invenerunt lapidem revolu¬tum, et steterunt duo viri in veste fulgenti› etc. Secundum evangelium Johannis, postquam ‹abierunt discipuli› de monumento ‹ad propria›, remansit «Maria» Magdalena «foris plorans. Cum fleret, inclinavit se et prospexit in monu¬mentum, et vidit duos angelos in albis seden¬tes», etc. Haec omnia sunt maximi mysterii: primo, quod Maria Magdalena, «cum tenebrae essent, venit» ad sepulcrum; secundo, quando <ipsa> cum «altera Maria» venit et invenit angelum, – et fuit altera Maria forsan Maria Cleophae, quae remansit secum sub cruce, ‖vel <Maria> Joseph secundum Lyram, quae secum sedebat «contra sepulcrum»‖ –, et tunc venit in aurora secundum sanctum Hiero¬nymum, ut narrat Historia scholastica, etc. Et interim venerunt Petrus et Johannes, sci¬licet ecclesia gentilium et synagoga secundum homiliam sancti Gregorii; et synagoga per Jo¬hannem significata citius cucurrit, sed ecclesia gentilium per Petrum significata prius in monumentum in¬travit, et post hoc Johannes, quia erit demum «unus pastor et unum ovile». Et stante sic Maria Magdalena et Cleophae ‖vel Maria Joseph‖ foris «descendit angelus de caelo et sedebat» ad dexteram. Postquam enim Maria primo in tenebris inve¬nit monumentum vacuum, recurrebat in sua tristitia ad Vetus et Novum Testamentum, ad ecclesiam et synagogam. Et quia invenit Chri¬stum ita debere pati et resurgere, accepit sociam, quae Christum mori vidit, Cleophae scilicet Ma¬riam, sororem Matris virginis gloriosae ‖vel Joseph‖, et stabat in meditatione mortis amati sui. Et ut omnem acerbitatem mortis ad plenum revolveret, habuit sociam et testem, quae eam incitare poterat tam de doloribus crucifixi quam de passione matris et de compassione filii. Stantibus igitur illis duabus sanctissimis muli¬eribus descendit lumen divinum per angelum in cor earum missum de resurrectione. Et super illa tristitia corda earum consolando dixit: «Nolite timere!» «Quem quaeritis, o christicolae?» Etc. Cum autem Maria Cleophae iam consolatio¬nem recepisset in eo, quod vidit angelum Domi¬ni, qui eas consolabatur, forte subito cucurrit et nuntiavit Mariae Salome, quae erat soror Matris, et Mariae Jacobi, quae etiam erant paratae cum unguentis; et forte ivit ad consolandum maestis¬simam matrem Christi, sororem matris suae. Et illis tribus sic convenientibus animate intrarunt sepulcrum Domini et ‹viderunt ange¬lum coopertum stola candida sedentem in dextris, et obstupuerunt›. Qui dixit: «Nolite expavescere! Jesum quaeritis Nazarenum, crucifixum. Surrexit, non est hic. Ecce locus, ubi posuerunt eum! Sed ite et dicite discipulis eius et Petro, quia prae¬cedit in Galilaeam; ibi eum videbitis, sicut dixit vobis. At illae exeuntes fugerunt de monu¬mento», quia ‹timor invaserat eas›. Fugerunt illae aliae mulieres. ‹Maria autem› non timuit, quae ante diem sola venit, sed ‹stetit et flevit›. «Cum ergo fleret, inclinavit se et prospexit in monumentum; et vi¬dit duos angelos in albis sedentes, unum ad caput, alium ad pedes, ubi positum fuerat corpus Jesu. Dicunt ergo illi: “Mulier, quid ploras?” Dicit eis: “Tulerunt Dominum meum, et nescio, ubi posue¬runt eum”. Haec cum dixisset, conversa est retror¬sum et vidit Jesum stantem; et non sciebat, quia Jesus est. Et dicit ei Jesus: “Mulier, quid ploras? Quem quaeris?” Illa existimans, quia hortulanus esset, dixit ei: “Domine, si tu sustulisti eum, dicito mihi, ubi posuisti eum, et ego eum tollam”. Dicit ei Jesus: “Maria!” Conversa illa dicit ei: “Rab¬boni”», etc. c) De quaerendo Jesu eiusque resurrectione cum Maria Magdahna dialogus seritur 82r Ut autem dulcedinem huius mysterii aliquan¬tulum capiamus et nos ipsos excitemus, in hoc diluculo summae festivitatis alloquamur Mariam Magdalenam plenam tristitia et caritate et com¬passione et dicamus: «Dic nobis, Maria!» Cur te cum Maria Joseph collocasti «contra sepulcrum»? Maria: Thesaurum cordis mei, quem mihi abs¬tulerunt perfidi, deserere in morte nolui, quem semper multum amavi. Sedebam ergo omnium mulierum maestissima tristissime afflicta, ut sal¬tem locum conspicerem, ubi amatum meum reconderent. Accedere passa non sum propius, ideo «contra sepulcrum» sedebam. Desiderabam saltem Salvatoris mei ⌈flagrantia⌉ tristissima a longinquo refici, quae propius accedere non va¬lui. Non vivebam tunc, ego omnium infelicissima, quia cor amati mei, in quo residebat vita mea, vidi lancea perforari. Quo modo tunc super¬vixisset in me alicuius fortitudinis spiritus? Prosternebam me lassam in terram, ut residuum spiritus vitae a me tolleretur et sepelirer cum amato, quae prohibita sum accedere corpus, cum quo delegi me astringere inseparabiliter. Sed «dilectus meus» in pace iam constitutus, cum iam sabbatum appropinquasset, intra prae¬cordia mea non mortuus, sed plus vivus, quia propter me et me vidente mortuus dixit: «Surge, propera, amica mea!» Vides, quoniam custodibus circumvallatus est locus depositionis meae, in va¬num exspectas, «hortus conclusus» est. Non de¬spera! Me non perdes. Et ego: O, quale hoc, Domine, consolamen! Et quia video ‹fontem vitae›, te, Dominum, magno lapide signatum et sigillatum, credam: Nullus te auferet hinc. Vadam ergo, ut, ante¬quam prohibear a sabbato, parem unguenta et corpus sanctissimum lacrimis lavem, et nunc mortuum inungam, sicut quo<n>dam vivum. O, «fons vitae», praesta mihi, ut aliquod anti¬dotum vitae inveniam, ut corpori tuo tradam, quia misera ego tibi mortis quodam modo occasio in prima unctione fui, quando Judas ex ea re commotus te tradere instituit. Quid mihi infeli¬cius accidere potuit, quae salvari merui a te, benig¬nissime Jesu, ea hora, qua tu propter me traditorie per Judam morti exstas praesentatus! Tu, qui solus cuncta potes, da invenire aliud un¬guentum huic contrarium, ut vivificetur «vita viventium» Hoc animo, ⌈dulce⌉ Jesu, a te discedo. Discedo, inquam, corpore, non animo, quo tecum sepulta quiesco. Discedo, inquam, citius, ut et custodes discedant, qui, cum neminem viderint, etiam abire statuent. Et tunc ego subito revertar. Dic, quid interea, Maria, egisti? Certe, antidotum «nardi pistici», odoriferi veri amoris, recollegi in vase claro alabastrino cordis mei et clausi signaculo forti, ne exspiraret, sed in se per gyrum continuum igniti odoriferi vapo¬ris fortius digeretur per totum sanctum sabba¬tum ad instar amati mei in sepulcro inclusi, ut forte, si mihi locus accedendi daretur, calidissi¬mum antidotum aperto et vulnerato corpori subi¬to infunderem et me totam vivam ardentem cor¬pori mortuo circumvolverem, ut spiritus vitae, immortalis anima dilecti mei excitaretur ad redi¬tum et revivificandum odoriferum, nitidum et cum constrictura corporis mei calefactum et lotum lacrimis corpus. Eapropter, «cum transisset sabbatum», <cu¬curri> citius quo potui. Non enim ‹dormivi›, sed semper ‹vigilavit cor meum›. Sola mulier nec milites, qui custodiae deputati erant, timui nec Calvariae locum cadaveribus mortuorum horrendum noctis caligine perhorrescebam, sed «cum tenebrae essent», cum unguento ad monu¬mentum accessi. Et cum irem ad monumentum, intra me dixi: O, diem faustum, si mihi accesserit propositum, ut evigilari possit sponsus meus intra amplexus meos! Quid dicam, cum accessero? Certe, cum David et prophetis alloquar eum. Audiet demum, qui venit, ut cecinerunt antiqui, de caelo in terram clamore patrum: «Mitte, Domine, quem missurus es». Quid? Si «Verbum caro factum est» pro sa¬lute populi et ad eiulatum, orationem et cla¬morem filiorum Adae «descendit de caelis», erit mihi, spero, possibile dulcissimis orationibus et devotissimis fletibus, cum me diligat, exorare eum – qui iam in inferno satis stetit, ut et eos consolaretur et salvaret summa beatitudine, quam iam consecuti sunt – ut redeat anima deitati unita ad corpus deitati unitum. Hoc infinitae deitati multo, spero, facilius erit, quae iam utrique unita est, quam incarnatio, licet eidem divinitati nihil non tantum impossi¬bile, immo nec difficile sit. ‖Et reducam sibi ad memoriam, quo modo ip¬se per prophetam locutus est, Psalmum: «Exal¬tabo te, Domine, quoniam suscepisti me», usque in finem, in quo veraciter fatetur resurrectionem suam.‖ Et dicam: «Exsurge, gloria mea, exsurge psal¬terium et cithara!» «Detrahe spolia» inferni «cito» et exsurge, «lumen oculorum meorum!» Et si propter me mortuus es, Domine, et non digna¬ris exaudire, respice Matrem et fratres tuos et propter eorum gemitum et miseriam exsurge! Quis dubitat de te scriptum: «Exsurgam dilu¬culo»? Praecucurri itaque, ut te excitem, ut ‹egressus tuus› iuxta Oseae vaticinium ‹prae¬paratus sit quasi diluculum›. Sed ego miserrima, cum iam multa concepis¬sem sibi in aures per planctum velle significare, ut excitarem suam pietatem et potentiam, ut viveret, qui praestitit ‹aquilae renovare iuven¬tutem et leoni resuscitare catulum per rugitum, et phoenici vitam ex combusto cinere, – et de figulo, qui ex luto fracti vasis fecit aliud, et de Jona, qui de ventre ceti illaesus ivit, et de frumenti grano, quod in terram cecidit et fructum fecit, et de cervo, qui resumit cornua, et de Samsone, qui tulit portas, et de Joseph educto de carcere, <qui> tonsus dominus Aegypti constituitur› –, interim accessi et vidi lapidem depositum. Et quis tunc potuit similis cogitari dolor tota spe frustrata, quia sublatum credidi amatum a perfidis? ‹Non inveni, quem quaesivit anima mea›. Dixi: O, miserrima mulierum, quamquam adhuc sint tenebrae, tamen tarde valde venisti, quia praecesserunt, qui «tulerunt Dominum»! O, neglegentia irrecuperabilis! Cur abscessisti a sepulto thesauro, quem nunc alius effodit et tibi subtraxit? Et cum haec cum eiulato non parvo edicerem, intellexi me non posse proficere, quia Christus meus sublatus ea hora a me non inveniretur, quia indigne quaererem. Erant enim in me adhuc tenebrae incredulitatis resurrectionis, nec mihi ad plenum satisfaciebat Veteris et Novi Testa¬menti scriptura. Sed cucurri subito ad Petrum, apostolorum et ecclesiae principem, qui Christum plus aliis di¬lexit, anne mihi suffragium quaerendi praestare posset. Accessi etiam Johannem, quem Christus singulari amore dilexit, anne Christus forsan sibi in coena Veteris Testamenti scripturas aperuisset, ut suo adiutorio invenirem amatum. Cucurrerunt subito, et Johannes iunior plus Petro. Et Petrus prius intravit, et post hoc Johannes. Et viderunt me verum dixisse. Et quamquam multae fuerunt apertissimae scriptu¬rae tam Veteris quam Novi Testamenti, quod eum oporteret resurgere, nondum tamen intel¬lexerant. Et illis ad propria redeuntibus remansi ego, Maria Magdalena, et supervenit forte interim Maria Cleophae, quae stabat sub cruce cum matre Domini, ut ipsa me iuxta nominis etymo¬logiam super congregationem aliorum illumi¬naret, ‖vel Maria Joseph‖. Et ecce, iam incepit diluculum et aurora consurgens videri et 82v diescente luce, ut tenebrae a corde meo pellerentur praecedente terraemotu magno. Non enim facile illuminatur tenebrosus clausus locus, nisi ⌈aperientur⌉ et obserentur clausurae et praestantia impedimenta luci magno motu amo¬veantur. Quamquam enim ego iuxta humanam Christi naturam diu amorose ⌈commoratus⌉ exarsi nimi¬rum in eius conversatione dulcissima et virtuo¬sissima, tamen tantae Divinitatis mysteria non¬dum in caliginosa terra mea apprehendi. «Fac¬tus est» itaque «magnus terraemotus» in grossi¬tie terrae intellectus mei, ut finderetur et rumperetur pro illuminatione, quam mihi ama¬tus parabat. Et cum terraemotus maxime in me ex memoria acerbissimae passionis Christi, quam nos (sicut videremus usque in finem) simul stando cordi¬aliter rimare coepimus, factus esset, ecce, ‹ange¬lus Domini, qui descenderat de caelo et revolvit lapidem, cuius facies sicut fulgur et vestimenta ut nix›, qui terrefecit custodes, ut fierent ut mortui, sedebat super lapidem et dixit nobis: ‹Nolite timere! Scio, quem quaeritis›, quia ‹Jesum› pro humana salute ‹crucifixum›, cuius vos iam memoriam habetis. «Surrexit» etc. (Angelo sic alloquente mulieres supervenere aliae mulieres, Maria Salome et Jacobi etc., ut supra. Cum autem sola Maria aliis omnibus recedenti¬bus «iam orto sole» intrasset sepulcrum et fleret valde etc., ut supra). Cum tu, Maria, introspiceres et videres ‹locum, ubi positus› erat tuus amatus, dic nobis: Quid dixisti? Maria: Dixi: «Deus meus, ut quid me dereli¬quisti» in finem? Numquam te dereliqui. Opta¬bam tecum mori, et tu noluisti. Fac, ut apud sepulturam tuam, Domine, moriar, ut ibi saltem semper inveniar, ubi tu eras collocatus. Respicio, Domine, circumquaque, et «non est, qui console¬tur me». Non quaero angelos, Domine, sed te creatorem angelorum. Quid mihi mittis ad conso¬landum creaturas, cum te solum quaeram et diligam? Non potest esse, quin diligentes te diligas. Quo modo diligis, Domine, si tantum me affligis? Non quaero tam pulchros spiritus et ministros, sed Dominum; nulla est haec consolatio, Domi¬ne! (Ad quam nunc duo angeli. Et nota bene: Primo, quando affectus solum, id est sola Maria in tenebris cucurrit, non videbat angelum. Secundo, quando cum memoria passionis et affectu caritatis stetit cum Maria Cleophae, vidit angelum. Quando autem cum intellectu, affectu, memo¬ria et omnibus potentiis quaesivit, tunc invenit angelos duos cum mulieribus, «quae venerant de Galilaea» secundum Lucam. Et hos angelos ipsa etiam sola vidit in sepulcro, quando se ita amorose inclinavit, ita diligenter vestigia saltem amati omni visu quaesivit.) Et dixerunt angeli ad eam: «Quem quaeris?» Iam dudum scimus, quia Jesum Salvatorem quae¬ris. Quaerisne illum Nazarenum pulchrum et ‹speciosum› quondam ‹prae filiis hominum›, quem Judaei ita viliter pridie tractarunt velan¬do eius luminosam faciem et oculos, per quos micabat radius divinae sapientiae, tamquam fur fuisset et latro, alapis iniuriose in sanctam faciem caedendo, regem gloriae coronando spi¬nis et subsannando genuflexionibus, manus eius nobilissimas vinculis stringendo ut latroni? <Qui> vilissime tractus et ligatus, foedatus in gratiosa facie sputis et foeditatibus Judaeorum pessimorum, – livor genarum ex percussione alaparum et effusione lacrimarum – ‹quasi leprosus› apparens, cuius omnes quinque sen¬sus, visus, auditus, gustus, tactus, olfactus ignominiosissime inficiebantur, flagellatus, in¬ter latrones deputatus? <Qui> morte acerbissima in cruce praecedente omni genere tormentorum tam ab interiori quam exteriori per compassionem Matris suae benedictae et omnium pro eo poenas in futurum sustinentium etc., mortuus, cuius innumerabiles poenas nullus enarrare poterit vivens, quas in anima, mente et corpore sustinuit, qui post depositionem hic sepultus per triduum requie¬vit? Quaerisne illum, Maria? Maria: Illum ipsum, animam et vitam meam, vulneratum et mortuum, quaero et quaero, et nusquam misera invenio. «Tulerunt» enim eum, «Dominum meum, et nescio, ut posuerunt eum» et respiciens circumquaque etc. O, Maria, cum videres a retro, quem putabas hortulanum? Et dixisti: «Domine» – iuxta vulgare Syrorum – «si sustulisti eum» etc. Quem eum <putabas>? Maria: Misera putabam omnem viventem ne¬cessitates et dolores meos tam magnos [et] non posse non scire et videre, etc. Cum autem tibi diceret: «O, mulier, quid ploras?» etc., ubi fuerunt aures tuae, quod Dominum tuum non novisti etc.? Maria: Alia erat eius dispositio quam quon¬dam Domini mei, quia ille longe aliter disposi¬tus, mortalis secundum humanitatem, multa pas¬sus, nec permittebat immensum desiderium, ut attenderem, nisi quando placuit. Ideo dixi: «Si tu sustulisti» etc. Et quando tibi dixit: «Maria», cur novisti? Maria: Influebat mihi lumen consolationis et gratiae tunc amatus meus, ut caeca viderem et intellegerem et animadverterem, quod me nosceret, qui nominaret, et considerarem tunc proferentem. Iam tunc subito radio suo me illu¬minavit, ut viderem, quem caeca dudum quaesivi. Inardescebam enim in quaerendo, dum non in¬venirem. Passus est inflammari desiderium, ut studiosius quaererem et maiore delectatione in¬venirem. Cecidi tunc ad terram intellegens, quia ita fieri oportebat divina ordinatione, quod Verbum incarnatum, Dominus meus, moreretur pro salu¬te humani generis et descenderet ad inferna pro eius reparatione et resurgeret corpore glorificato et incorruptibili iuxta Scripturas, ut redemptos in gloria a mortuis resuscitatos corpore et anima beatificaret, quos praecederet ut ‹pontifex maximus penetrans caelos›, etc. O, Maria, quantum tibi tunc gaudium? Etc. <Maria>: Nimirum immensum, quando inveni vitam meam immortalem amplius, ‹cui mors amplius non dominabitur›, quando vidi victorio¬sissimum triumphatorem mortis et inferni uni¬cum desiderium in corpore glorificato quattuor dotibus. Tunc recte dixi: «Haec est dies, quam fecit Dominus», etc. In qua die restituta est hu¬manae naturae plena reparatio, etc. O, dulce apostolicum mandatum! Mandavit mihi Dominus, ut nuntiarem apostolis. O, quantam gratiam mihi contulit, ut hanc excellen¬tem laetitiam primo ipsis nuntiarem, ut ‹per om¬nes vicos Jerusalem Alleluia Deo Domino face¬rem decantare!› Non mihi mandavit, ut gloriosissimae virgini Matri nuntiarem. 83r Quae sine dubio, sicut unica in fide cum Christo sepulta, ita et consurrexit; quae, ut inseparabiliter firma fide et claro intellectu adhaesit filio in morte, ita et in resurrectione; scivit itaque ipsa, et merito nec dignus erat alius nuntius quam filius hoc gau¬dium intimare. Nuntiavi, cucurri hinc inde. Praedicavi visa, aperui Scripturas. Cur ita? Sed dura discipulo¬rum corda, ut posteris maior resurrectionis fides daretur, haesitarunt. (Ne tamen diutius protraheretur manifestatio certior, ‹quinquies se in die resurrectionis manifestavit: Mariae Magdalenae, mulieribus, Petro, euntibus in Emmaus, discipulis ianuis clausis, et a die resurrectionis usque ad ascensi¬onem apparuit quinquies› etc.) PARS SECUNDA De dotibus corporis Christi gloriosi Secundo esset dicendum de corpore Christi glorificato et eius dotibus. Ex quo Christus vere fuit mortuus et re¬surrexit vere, – secundum opinionem sancti Thomae infra medium noctis diei dominicae et auroram propter concordare Scripturas, quae sunt variae, ut in Historia ecclesiastica, – tunc: quale fu<er>it corpus, quando post resurrectionem ‹gloria animae coepit redundare in corpus›, ut gloriosum fieret, quattuor illis dotibus, scilicet ‹impassibilitate, subtilitate, agili¬tate et claritate›. De quibus <Paulus> 1 Ad Cor. 15, et loquitur de quolibet corpore sancto alicuius: «Seminatur» enim corpus per mortem «in corruptione, surget in incorruptione; seminatur in ignobilitate, surget in gloria; seminatur in infirmitate, surget in virtute; seminatur corpus animale, surget spirituale», intellegens ibi ‹per ‘incorruptionem’ impassibilitatem, per ‘gloriam’ claritatem, per ‘virtutem’ agilitatem, per ‘esse spirituale’ subti¬litatem›. Et quia ‹speramus Dominum reformaturum configurata corpora nostrae humilitatis cor¬pori claritatis suae›, ut quemadmodum ipse, qui est «primitiae dormientium», hodie corpus gloriosum suscepit, ita et nos aliquando sus¬cipiamus, ideo delectabile esset <haec> scire. PARS TERTIA De resurrectione Christi, et quo modo nobis esu spirituali et sacramentali huius Agni paschalis vita quaerenda sit 83v Tertio esset videndum, quia «surrexit et non est hic», quo modo Christus crucifixus resurgens ex mortuis ‹non inveniebatur in terra› et quod ideo omnis, qui quaerit resurgentem ex mortuis, oportet, si eum invenire quaerat, iam crucem suam se mortificando cum Christo prius portet per viam patientiae, humilitatis et caritatis ambulando, activam vitam exercendo in miseri¬cordiae operibus et post hoc contemplando, in sepulcro cum Christo requiescendo et post ‹secum resurgendo et non sapere tunc terrena, sed caelestia, ubi Christus est› secundum Paulum Ad Col. 3. Si enim ‹Christi membra› esse cupimus, qui nunc immortalis est, absque peccato necesse est, ut ‹simus et vivamus›. Morimur enim ob peccatum et immortalia membra esse desisti¬mus. Si enim saepe cecidimus in mortem per peccatum, resurgendum est hoc die cum Christo, et spirituali esu agni paschalis et sacramentali in dispositis vita quaerenda est. Et «sicut Christus», qui «resurrexit a mortuis», sedet in gloria Patris, «ita et nos in novitate vitae ambulemus», exuto mortali corruptibilis vetustatis homine ‹induamur novum› et ‹depul¬sis tenebris induamur arma lucis›, praesertim ‹hac die quam› specialiter ‹Dominus fecisse› dicitur, quia est victoriosa et triumphalis, tripudialis et gaudiosa, liberalis et stipendiosa. Spirituali itaque laetitia cum angelis, quorum sedes reparantur, cum patribus eductis de vinculis inferni ‹in citharis bene sonantibus› ‹exsultemus et laetemur›, maxime si ardenter nos caelestia cognoscimus appetere et <illa> nobis interiori gustu dulciter sapiant, et ‹<in> nova vita ambulemus› reiecta veteri conversatione. Christus autem potenter resurrexit, quia non est resuscitatus per alium viventem, sicut puer ab Elia, aut mortuum alium, sicut ossa Elisaei, sed, sicut habuit «potestatem ponendi» cum cla¬more «animam» in cruce, ita ‹et reaccipiendi›. Et sic se ipsum tertia die resuscitavit. Nec aperuit propter hoc tumulum nec signa¬cula per custodes lapidi impressa, qui positus fuit pro clausura tumuli, sed exivit, uti su¬pernaturaliter de utero Matris clauso pudoris signaculo, ita et potenter, non molliter, ‹redigen¬do corpus in servitutem› etc. Secundo veraciter se ostendit resurrexisse ‹per visum – Luc. ⌈23⌉: “Videte manus et pedes”› –. Et illa <claritas> glorificati corporis, licet decies sole clarior exsistit, non laedit ut sol oculum, sed perficit. Secundo per tactum – Luc. ⌈23⌉: «Palpate et videte!» Tertio per gustum, quia comedit cum discipu¬lis, licet ‹cibus comestus et traiectus non fuit in naturam corporis conversus, sed resolutus in vaporem, sicut aqua resolvitur›. Sic et nostra spiritualis resurrectio hiis proba¬ri debet per visum, ut mundo corde Deum et eius beneficia mentaliter contemplemur; per tactum, ut per caritatis affectum intime uniamur ei; per gustum, ut divina dulcedine per mentis devoti¬onem suavitate recreemur. Tertio, Christus resurrexit evidenter. Patet in cicatricum ostensione (Joh. 20), quas cum cor¬pus glorificatum habere non debeat, ‹voluit re¬servare, ut perpetuo victoriae triumphum osten¬deret›, et ‹ut ostensis vulneribus Patrem placet pro nobis› – I Joh. 2: «Advocatum habemus apud Patrem»; ‹tertio, ut nobis suam largi¬tatem et amoris magnitudinem demonstret›. Habet manus perforatas ad designandum lar¬gitatem; et invitat ad petendum: «Petite et acci¬pietis» etc.; pedes uno clavo perfixos ad signandum ami¬citiae unionem, sicut amici uno clavo copulantur amoris; habet latus apertum, ut de suo corde sapien¬tiam hauriamus. «in quo sunt omnes thesauri scientiae et sapientiae». Item tenuit cicatrices, ‹ut reprobos in iudicio confutaret› dicendo: ‹Videte vulnera propter vos et per vos afflicta! Videte apertum latus, et non intrastis!› Ita <quemque> oportet resurgere cum Christo evidenter cum stigmatibus, ut possit dicere cum Apostolo Ad Gal. 6: «Ego stigmata Christi in corpore meo porto». 84r Possunt etiam verba thematis applicari ad quaerentes sacramentaliter hodie Christum cruci¬fixum, paschalem immolatum agnum, quia per memoriam crucifixionis secum resurgendo caelestibus inhaerendo quaerendus et manducan¬dus est ‹agnus immaculatus› «in azymis sinceri¬tatis et veritatis». Et ‹agnus noster paschalis› figuratus per agnum paschalem Judaeorum edendus per fide¬les et unanimes in domo Domini, id est ecclesia sancta. De istius benedicti sacramenti institutione in sermone coenae Domini. Nam ‹principium repa¬rativum nostrum medicamenta et sacramenta nobis reliquit, per quae nos regeneraret, ut bap¬tismus, genitos confirmaret et augmentaret ut confirmatio, confirmatos enutriret ut eucharistia. Sed nutrimentum quantum ad esse gratuitum attenditur per conservationem devotionis ad Deum, quae exercetur per sacrificii oblationem, dilectionis ad proximum per unius sacramenti communionem, delectationis intra se ipsum per viatici refectionem›. Quae sunt in hoc sacramento ‹iuxta quod competit scilicet tempori gratiae, statui viae et capacitati nostrae›. ‹Iuxta tempus debet esse pura et plenaria obla¬tio, et nulla est nisi in cruce oblata; hinc in sacramento non tantum significative, sed vere Christus. Nec debet significare dilectionem et communionem, sed inflammare ad mutuam cari¬tatem et maxime unire membra unitati capitis, a quo per vim amoris diffusivam, unitivam et transformativam manat in nos dilectio mutua. Hinc in hoc sacramento continetur ⌈unum⌉ cor¬pus Christi et caro immaculata, ut se nobis diffundens et nos invicem uniens et in se transformans per ardentissimam caritatem, per quam se nobis obtulit et reddidit et usque in finem mundi exsistit›. Et ‹non competit statui viae aperte videre propter velamen aenigmatis et meritum fidei, nec convenit carnem Christi dentibus attractare propter horrorem crudelitatis et immortalitatem corporis› post resurrectionem. ‹Ideo traditum est velatum sacratissimis symbolis et similitudi¬nibus congruis et expressivis›, scilicet sub pane triticeo de multis granis et vino de uvis, etc. ‹De hoc sacramento hoc tenendum est› etc. (Vide in illa collatione de coena Domini.) ‹Continetur sub qualibet specie post conse¬crationem totaliter, non circumscriptibiliter, sed sacramentaliter totus Christus›. Et est sciendum quod, si ordo sacerdotalis et intentio consecran¬tis cum debita prolatione verborum supra debi¬tam materiam concurrant, tunc verus ‹Christus, corpus, anima et Deus, quia indivisibilis, sub qualibet parte totus, omnem latens sensum, ut fides habeat meritum. Et ut non deprehendatur, habent accidentia omnem operationem ut prius› etc. Non est accedendum ad sumptionem sacramen¬talem tantum, quia, qui sic accedit, «iudicium sibi manducat», sed ad rem sacramenti, scilicet spiritualem esum «per fidem et caritatem», et ad rem et sacramentum, scilicet corpus Christi mysticum. Res sacramenti est corpus Christi verum, quod corpus apprehenditur spirituali esu. Et quia, quamdiu homo est in carne, in¬diget refectione vitali, quae reficiat totum ho¬minem, quae solum est in Verbo incarnato, – ‹Verbum vitae est refectio spiritus, Verbum incarnatum refectio hominis› etc. – , oportet cotidie spiritualiter edere et amorose nutriri hac dulci vitali refectione, in qua est «via, veritas et vita». Alias vitam quis non potest habere, nisi per hunc spiritualem cibum vivat. Et hoc «non in fermento nequitiae» etc., «sed in azymis sinceritatis et veritatis», per dentes spirituales, intellectum scilicet, memori¬am et affectum, quibus iste cibus est dulciter masticandus et glutiendus, ut digeratur homo in Christum, quia «cibus grandium» est, qui in se convertit comedentem digne. Omnes autem, qui Christo incorporari debent, absque mortali ne¬cesse est, ut exsista<n>t, licet sacramentalis sump¬tio venialia tollat. Per spiritualem ad sacramentalem ascenden¬dum est, ut iam incorporatus Christo nutriatur et crescat. Qualiter autem spiritualiter homo christifor¬mis efficiatur, per contemplationem suae Divi¬nitatis pura et sincera formata fide, hoc modo praetermitto. Secundo per memoriam eius passi¬onis, ad instar ut de Maria Magdalena, supra erigere se debet homo, etc. Et deinde de mirabili caritate, quam nobis Christus in hoc sacramento ostendit, ubi se ip¬sum transiturus de mundo in cibum reliquit, mirabili modo omnium suorum mirabilium mirabilissimum. Et elevare <debet homo> se fide pura contra omnes curiosos, qui exempla et signa quaerunt, etc. Quidquid enim intellegere et comedere intellectione non poterimus, comburere debe¬mus iuxta praeceptum, id est igne Sancti Spiri¬tus comburere, et amorose credere. Et contemplari, quo modo «substantia panis convertitur» in corpus Christi, ut ita homo in Deum transformetur per divini amoris efficaciam; secundo, quod accidentia non subsistunt vir¬tute naturalis subiecti, ex quo elicias tuam voluntatem in omnibus dependere debere a vo¬luntate divina, per quam tantum subsistat; tertio, quod, sicut accidentia indicant panem, et tamen non est, quia substantia transsub¬stantiata, ita per vehementiam amoris affectus transformetur [ita], ut sola apparentia sit ho¬minis cum exsistentia deitatis. Contemplandum est, quando acceditur ad hanc mensam, ut primo digne accedens cognos¬cat se vitam immortalem ex <Christi> corpore immortali glorificato consecuturum, gratiam vitalem ab anima et gloriam vitalem a deitate unita corpori et animae. Et accedentem ad esum huius agni, ut recon¬dat in vas suum «manna quantum potest capere gomor», oportet iuxta mandatum Exod. ⌈15⌉ habere vas novum a vetustate totaliter depura¬tum, in quo non sit macula. Et tunc invenies «omne delectamentum» in hoc pane suavissimo. Omne medicamentum habet, etc. Et debet <sumi> agnus iuxta mandatum ‹suc¬cinctis renibus› cum proposito refrenandi malas concupiscentias et «calceatis pedibus» cum parato corde ‹currendi viam mandatorum› Dei, arma¬tos habendo pedes, ‹ne offendamus ad lapidem› vel spinis et tribulis huius saeculo ‹pedes nostros›, ‹sustentaculum habentes in manibus› divino adiutorio, non nostra praesumptione nos committendo, et edere salsam «de lactucis agres¬tibus» cum amaritudine paenitentiae passionem Domini recolendo. Et comedere «festinanter» cum magno deside¬rio et fervore et sensibili devotione, si haberi potest. Alias sufficit propositum non peccandi, etc. MEMORIALE 84v Ordo talis servetur in dicendo: «Jesum quae¬ritis» etc.: Introducatur thema ad orationem sive salutationem. Praemittatur breviter causa adventus Christi, et quid pro nostra salute hiis tribus diebus egerit. Et iuxta triplicem Christi operationem tria per ordinem dicantur: Primo applicando thema ad sacramentum Eucharistiae iuxta diem Coenae et quo modo quaerendus est in hoc crucifixus nunc immor¬talis. Et tangatur primo de causa institutionis; secundo de modo; et quia in memoriam passi¬onis etc., tangatur de sacerdote et missae officio, quo modo memoria passionis in ea est, et quod malitia sacerdotis non polluit sacramenta, et de modo audiendi missam etc.; et tertio tangatur de esu spirituali et sacra¬mentali, et quo modo esus est vitalis, et de modo edendi spiritualiter «in azymis» etc., denti¬bus spiritualibus; de contemplatione Divinitatis et humanitatis Christi: Et ad eam mirabilem benignitatem, quam ostendit in hoc sacramento, contra curiosos etc., et iuxta conversionem sub¬stantiae panis et alia, quae concurrunt in hoc sacramento, homo spiritualiter convertatur etc.; et de fructu sacramenti, si in vase novo reponi¬tur, et ut agnus paschalis editur etc. Secundo applicentur verba ad diem veneris. Primo, quo modo Jesus est Salvator humani generis, et de causa passionis, et modo et quo modo reparavit nos, ut libertas arbitrii salva maneret exemplo incitativo ad summam virtu¬tem Dei honore salvo et salvo regimine uni¬versi. Et quo modo passus est passione acerbissima, ignominiosissima, id est generalissima, inter¬emptoria. De morte et descensu ad inferos. Et sic praemittitur Jesum omnium Salvatorem quaesitum, et quo modo merito «omne genu flectatur in nomine Jesu», et de gaudio pa¬trum et eorum beatificatione etc., et qui re¬dempti in inferno. Et de eo, quod Maria Magdalene et altera posuerunt se «contra sepulcrum». Et quia sequitur in themate: «Surrexit!», videndum de historia, quo modo; et introduca¬tur contemplatio de Maria Magdalena, incipien¬do a sepulcro, continuando, quousque Domi¬num vidit.