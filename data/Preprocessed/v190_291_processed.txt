282vb Audistis, fratres, Pium II, sanctum atque ma¬ximum pontificem nostrum, nobis visitationem huius primae urbis ecclesiae commisisse. Sic enim placuit sanctitati suae, cui etiam in impos¬sibilibus nobis parere saltem signo et omni co¬natus ostensione necessitamur. 283ra Et pro sancta consuetudine verbum evangelicum praemittamus divini iam peracti officii, quo instruimur, qua cura aedificata est ecclesia Dei Sabaoth, cur agricolae eiciuntur et quibus cultura committetur. Primum ex textu eliciamus Deum in patre familias figurari, qui plantat vineam et locat agri¬colis pro fructu. Quae est autem via de patre familias ad creatorem ascendendi quasi de ima¬gine ad exemplar, attendamus: In simplici patre familias multiplex paternitas coincidit. Nam est pater, quia genitor filii; est pater, quia curam ha¬bet omnium et quia rector et senior, cui omnis honor debetur. Omnis autem paternitas, quae in caelo et in terra reperitur, est a Deo Patre. In¬struimur autem per Filium Dei Iesum illum esse Patrem, quem Iudaei Deum nominant. Hic igi¬tur Deus est ipsa paternitas absoluta quae et Pa¬ter. Quare quae omnis perfectus pater familias exsistit, ab ipso Deo habet Patre patrum. Habet igitur Deus connaturalem filium «heredem uni¬versorum», habet peculiarem familiam et omni¬um providentialem curam et regimen, cui omnis honor debetur. Qui igitur negant Deum habere connaturalem filium in divinitate et tamen ipsum curam omnium agere credunt, fatentur ipsum minoris perfectionis patrem familias esse quam reperiatur in mundo et datorem paternitatis ca¬rere perfectione quam donat aliis. Dicit: «qui plantavit vineam». Quomodo pri¬mus plantator vineae se habuit in plantando, considera. Nam plantare praesupponit vites ha¬bere. Quomodo igitur primus plantavit primam vineam? Utique plantare est actus intellectus. Bruta non plantant. Fit igitur per intellectum et ad finem. Plantare autem primi intellectus est creare, de quo dicit propheta: «Qui plantavit au¬rem non audiet aut qui finxit oculum non con¬siderat.» Id igitur quod plantat, fingit aut creat primus intellectus non recipit ab alio, ut plantet, sed habet apud se. Plantat igitur de se in alio. Sicut sapiens in283rbstruens discipulos de se recipit quod in alio plantat, sic intellectus primus, qui in se habet ut in causa et principio omne formabile et est mundus intelligibilis seu aeternus, de se recipit sive de aeternitate id quod plantavit in mundo sensibili seu temporali. Sicut intellectus mathematici in se habet in¬tellectualem circulum, quem plantat seu fingit in sensibili subiecto, sed ille intellectualis circulus non est circulus, sed intellectus, qui, si debet videri circulus, necesse est, ut videatur per maximum pariter et minimum circulum, non quod sint duo circuli figurabiles, sed ante om¬nem dualitatem figurabilium circulorum. Ideo intellectus, qui est principium omnium figurabi¬lium circulorum, non est aliquis circulus, sed omnes circuli figurabiles, id quod sunt circuli, habent ab ipso, quorum omnium ipse est ex¬emplaris causa. Quare, si debet nominari secun¬dum illas suas plantas seu figmenta, nominatur maximus pariter et minimus, quoniam omnium adaequatum exemplar et praecisa mensura. Un¬de, dum mathematicus figurat circulum in aere, plantat intellectualem in sensibili materia et, dum facit alium maiorem circulum aut minorem, non plantat nisi eundem intellectualem, qui in re¬spectu omnium figurabilium est simplex, maxi¬mus pariter et minimus. Sic primus intellectus plantat omnem creaturam. De quo alibi latius. Sed cur introducit magister plantationem vi¬neae? Dico: Quia docere voluit causam creatio¬nis. Nam, sicut pater familias plantat, ut asse¬quatur fructum, et fructus est, quia consurgit in sui consortium, sic de creatore. Vinum enim, quod est finis et perfectio plantae, sumitur in consortium patris familias plantatoris sive intel¬lectualis naturae, quando convertitur in sangui¬nem et vivificatur per animam intellectivam, quae ex hoc gaudet et laetatur, quia vinum in sui consortium sentit conversum. Sic primus intel¬lectus plantat intellectualem naturam, ut perfec¬tio eius transeat in consortium divinitatis eius. Addit magister, quomodo plantatam vineam pater familias circumdedit custodia exteriori per saepem, quasi huius 283va nobilis plantae curam ha¬beat, ut sit tuta a bestiali diruptione. «Et fodit in ea torcular», scilicet separationis terrestreitatis et expressionis latentis nobilitatis, quae est caele¬stialis natura centrum motus sui sursum habens, ut experimur in evaporatione vini. Unde spiri¬tum aethereae naturae, quae desursum descendit per radium solis formatum, experimur in uvis latitare et propinquius in expressa humiditate eiusdem. Turris autem est interior custodia plan¬tatae vineae. Et ut magister hanc similitudinem magis propinque proposito applicaret quoad au¬dientes, vineam voluit esse civitatem regiam Ie¬rusalem muro circumdatam, templo et arce, in qua plantavit vites nobiles, electas intellectuales naturas Deum colentes, de qua loquuntur plures prophetae. Et ‹locavit vineam agricolis› divini agri cultoribus, scilicet sacerdotibus, «et peregre profectus est», scilicet a sensibili cognitione se absentando. Longe enim valde distat Sion, ubi ‹videtur Deus deorum›, a Sion monte sensibili, ubi terrestris Ierusalem. Aut aliter exponas se¬cundum sanctum Ambrosium in Homelia, qui non de notitia sed amore loquitur; idem tamen est in radice. Sequitur: «Cum autem tempus fructuum ap¬propinquasset, misit servos suos ad agricolas» etc. Possumus agricolas intelligere esse illos mer¬cennarios, de quo alibi Christus dicit, quibus lo¬cata est cum pacto solutionis pensionis cura vi¬neae; servos vero illos, qui sunt de domestica familia Dei, uti sunt sancti et praedicatores et prophetae, qui mittuntur ad colligendum fruc¬tum, qui loco collectionis fructuum percutiuntur et interficiuntur. De quibus Christus: «Ierusalem, Ierusalem, quae occidis prophetas» etc. Sequitur: «Iterum misit alios servos plures prioribus, et fecerunt illis similiter.» Et ita habes duas requi¬sitiones. Lucas dicit tres ante filii missionem fu¬isse, Marcus plures successive, Matthaeus mul¬tos simul servos ait missos primo et secundo, 283vb et restat tertia missio, quia omne trinum perfec¬tum. Et sequitur: «Novissime autem misit ad eos filium suum, dicens: Verebuntur filium meum.» Habes igitur post Christum nullum venturum. Ipse enim est, qui post omnes novissime missus est, non ut servus seu plures ex domesticis, sed qui omnes simul qui in domo sunt excellit, quia filius. Omnes autem qui ante Christum propter veritatem passi sunt, ab agricolis et his, qui cu¬ram vineae videbantur habere, passi sunt, et de servis Dei fuerunt. Sed non pepercerunt filio, quem extra vineam eicientes tamquam heredem interfecerunt, ut clare etiam Paulus ad Hebraeos scribens attestatur Christum Filium Dei extra portam Ierusalem crucifixum. Videntur autem tres evangelistae in hac pa¬rabola differre quoad ea quae sequuntur, et sanc¬tus Augustinus in libro De concordantia evangelistarum eos concordat. Sed esto Chri¬stum adiecisse ad quaestionem, quid faciet do¬minus etc. «Malos male perdet et vineam suam locabit aliis agricolis, qui» reddent «ei fructum» etc. Tunc hic est prophetia ecclesiam synagoga dimissa in gentibus erigendam. Ad hoc quidam dixerunt, ut ait Lucas: «Absit», scilicet quod ei¬ciatur filius de vinea. Intellexerunt enim Chri¬stum de eis loqui. Ad quae Christus: «Numquam legistis»: «Lapidem quem reprobaverunt aedifi¬cantes» etc. Ac si diceret: Oportet secundum scripturam lapidem, de quo Paulus «petra autem erat Christus», reprobari, et post hoc erit «caput anguli» iungens utrumque parietem, Iudaeorum et gentilium. Attende magistrum scripturas elu¬cidare, quae de eo sunt. Et subiungit: «Ideo dico vobis, quia auferetur a vobis regnum», «et dabitur genti facienti fruc¬tum eius.» Nam, ut Matthaeus et Lucas referunt, subiunxit, quomodo «omnis, qui ceciderit super» hunc «lapidem, conquassabitur, super quem au¬tem ceciderit, comminuet eum», quasi diceret: Christus iudex malos male perdet, et ab eis au¬feretur regnum, quia ipse est ‹lapis reprobatus›, qui non potest opprimi, sed, quanto plus vili¬penditur, tanto magis exaltatur. Ideo 284ra sic per¬ibunt omnes, qui studebunt ipsum interimere et hereditate patris privare, sicut vasa figuli quae aut cadunt super lapidem aut super quae cadit lapis, quoniam, qualitercumque hoc fiat, non la¬pis sed vasa conquassabuntur, confringentur, conterentur et comminuentur. Iustitia enim, dum condemnatur, condemnat, et, dum provo¬catur, conterit. Christus iustitia est. Regnum igi¬tur Christi, qui est iustitia, est incorruptibile et aeternum. Genti datur vinea sive regnum Chri¬sti, qui est «rex iustitiae», quae faciet fructum eius regni, scilicet iustitiae. Ubi enim vera iustitia Christi regnat, ibi regnat immortalitas et incor¬ruptibilitas. Haec sic ad nostrum exordium sufficiant, ut sciamus, quomodo nos, qui non sumus domini vineae sed agricolae, qui certo pacto recepimus locationem pro fructu solvendo seu pensu sive canone, si non solverimus et parvifecerimus nos admonentes, etiam verbum Dei eicientes et, quantum in nobis est, rursum crucifigentes, ei¬ciemur per ipsum quem eiecimus et perdemur et honore privabimur regii sacerdotii et conquas¬sabimur et comminuemur.