SERMO III Hoc facite 45r «Hoc facite in meam commemorationem» Lucae 22. In Clementinis: «Si Dominum in sanctis suis» De reliquiis et veneratione sanc¬torum. Viri honorabiles, in Christo dilectissimi fra¬tres! Instat nunc devotionis tempus, quo quisque etiam alio tempore pigerrimus ‹ad cor redire› debet et suam salutem corde inflammato cari¬tatis ardore sedula meditatione pensare. (Excusatio:) Ego autem omni spreto eloquen¬tiae fuco, quamquam et scientia et vita ineptissi¬mus, spretis allegationibus, simplicissime, quoad possum, conabor cunctipotentis gratia mentes vestras in viis salutarium meditationum incitare, ut in meditatione mea, quam verbis exprimere institui, inardescat ignis spiritalis affectionis cuiuslibet vestrum, et sic anima hoc sacratissimo passionis tempore divini amoris gaudio vitaliter incalescat. Eapropter, dilectissimi, usus sum doctrina Urbani De reliquiis et veneratione sanctorum, «Si Dominum», qui in exordio suae intentionis de laude sacrosancti sacramenti novae legis hoc usus est exordio: «Hoc facite in meam commemorationem». (Epilogus de tribus:) De tribus quidem hoc tempore maxime nos ecclesiastici viri summo studio meditari debemus: de memoria scilicet acerbissimae passionis Salvatoris et de salutifero eucharistiae sacramento nobis hoc die piissime per testamentum dato et legato necnon tertio de eiusdem sacramenti confectione cum quattuor suis causis: effectu, materia et forma ac per¬ceptione. Haec omnia in praehabitis verbis Christi Salvatoris ostenduntur. (Causa thematis:) Et quia quos dilexit «in finem dilexit» et manifestum est secundum doctores summum sacerdotium apostolis per haec verba collatum quoad huius sacratissimi sacramenti confectionem, in fine dilectionis, ‹in suprema noctis cena›, in supremo amoris con¬vivio supremum hoc fecit, quo ad nostrarum animarum salutem maius facere et dare non potuit. Ideo ad vos sacerdotes, ad quos mihi est sermo, merito hoc thema dirigo, qui apostolo¬rum successores in hac consecrativa potestate estis. (Subsidiaria oratio:) Verum, quamquam nihil ‹ex nobis quantum ex nobis›, «quoniam Deus fecit nos et non ipsi nos», et «omnis virtus» nostra «spiritu oris eius», tamen in hac tam excel¬lenti divina, superna, spirituali materia eo magis a Domino postulandum, quo minus possumus. Sincero corde, devota oratione placanda est Verbi incarnati virgo et mater, nostrarum pre¬cum advocata et sollicitatrix Maria: mihi, ut, cum aperuero os meum, impleatur spiritu sapien¬tiae, vobis, ut in auditu auris oboedienter cor inflammetur. Quare singuli mente pia dicamus: «Ave, Maria». PARS PRIMA De creatione et lapsu hominis atque de fine incarnationis Filii Dei praemittitur (De Trinitate:) Dominus, Deus infinitae boni¬tatis, cum ab aeterno in sua essentia absque otio et torpore ‹bonificavit bonificabile› et ‹amavit amabile› et ‹intellexit intellegibile›, habuit et ‹bonificare› et ‹amare› et ‹intellegere› in uni¬tate essentiae. Quae trinitas simplicissima unitas est unissima. Facile est hoc credere cuiquam viventi, quoniam si Deus est bonus absque otio, hinc in sua essentia ‹bonificans›, quem Patrem appellamus, et in eadem essentia huius relati¬vum, scilicet ‹bonificabilis› Deus, quem Filium dicimus, et utriusque ‹bonificare› et ‹amare›, quem Spiritum Sanctum appellamus. Placuit suae bonitati effluenti extra suam essen¬tiam bonificare et creare. Creavit itaque tripli¬cem naturam: spiritualem tantum, corporalem tantum et mixtam. Spiritualis tantum, ut breviter transeam, ex libertate arbitrii partim stetit recta humili et caritativa subiectione, partim per superbiam, rebellionem et blasphemiam cecidit. Hominem autem tamquam mixtum ex corpore et spiritu ‹ad imaginem et similitudinem› suae sanctissimae trinitatis et essentiae creavit. Quem foris amoenitate paradisi decoravit et intus plena rerum notitia perfectissime implevit. Dedit qui¬dem sibi intellectum, voluntatem et memoriam cum angelis, sensus corporeos cum brutis. Et quemadmodum hic homo effluxit a summo bono principio, ita ad summum finem «Alpha et Ome¬ga» eum armavit: ratione, per quam sensus sub¬iugaret, voluntate, per quam in Deum amando intraret, memoria, per quam se stabiliter firma¬ret. Dedit vim appetitivam et concupiscibilem, per quas cum delectatione et affectione in cari¬tate erigeret; dedit irascibilem, per quam indig¬nanter Deo et suo amato contraria repelleret cum spe et audacia. «Et vidit Deus cuncta, quae fecerat, et erant valde bona» – «ab optimo non nisi optima» –, ‖quia ex nihilo ad similitudinem suarum rationum bona erant per Dei bonitatem, magna, vera etc.‖ ‹Tristitia, dolor etc. non nisi habitualiter et poten¬tialiter erant in homine, quae per peccatum sunt posita in actu. Erat una unitas, una concordia inter has omnes vires. Voluntati et rationi sensus parebant. Et haec quidem concordia ‘originalis iustitia’, quam Deus Adae tribuit, a sanctis vocatur›. (Casus hominis:) Haec autem primi ‹proto¬plasti› parvi pendentes, ordinem concreatum in Deum tendentem pervertentes, se a Deo per praecepti praevaricationem separantes tamquam imperialis, iustissimi mandati per esum pomi transgressores gravissime in poenam mandato annexam, puta: ‹Qua hora comederitis, morte moriemini›, non ipsi tantum, verum cunctum humanum genus, quod in eis «vi quadam produc¬tiva vel seminali ratione» latitabat, ceciderunt. «Et ut Bernardus dicit: ‘Cecidimus simul in lutum et super acervum lapidum; unde et coinquinati’ fuimus originali culpa et collisi et confracti, in omnibus viribus et potentiis animae optime dis¬positis ‘graviter vulnerati’. Amissa enim origi¬nali iustitia ipso casu et Dei iusto iudicio ipsae vires et affectiones animae a statu suo prolapsae diminutae sunt et deordinatae, non omnino de¬structae, sed contrario modo se habentes». Nonne hodie experimur, quod sensualitas, vis concupiscibilis et irascibilis voluntati contrarian¬tur? «Et quamvis voluntas non possit praeter rationem, frequenter tamen agit contra rationem. Sunt omnes istae vires ‘pronae ad malum’, pro¬clives ad illicitum concupiscendum. Ratio facta est caeca et erronea, falsis saepe pro veris utitur, curiosis et inutilibus se involvit. Voluntas car¬nalia diligit saepius quam spiritualia. Vis concu¬piscibilis prolapsa est ‘in concupiscentiam car¬nis, concupiscentiam oculorum’ et carnales vo¬luptates; irascibilis deordinata prolapsa est ‘in superbiam vitae’ et gloriam mundanam. Spes non sperat in Deo, sed in divitiis et in propriis meritis. Tristamur de amissione divitiarum, de despectu mundi. Irascimur fratri». Ecce, quo modo totus homo in discordantiam a via rectitudinis per amissionem originalis iusti¬tiae lapsus est! Contraxit ex hac disproportione virium et aversione homo per malum exercitium ‹limositatem et viscositatem quandam in concu¬piscentiis et viribus animae, qua quasi glutinosa lubricitate inferius ligatus retinebatur, et ut ‘fili¬us’ prodigus ‘abiit in regionem longinquam totam suam substantiam per fornicationem con¬sumens’, et longissime a Deo abiens se porco¬rum custodem fecit, diabolo serviens, eius prae¬cepta custodiens. Et ita homo venit “in regionem dissimilitudinis” longissime a Deo› nec reverti potuit. 45v (Causa incarnationis:) Videns Deus homi¬nem non posse ad salutis finem resistente iusti¬tia pervenire, et cum ex sententia Adam et Eva cum posteris mortui ex se resurgere ab aeterna morte non valerent, – nihil enim sibi ipsi vitam praestat, sed, sicut omnis creatura a Deo est, ita et vivit a Deo –, ‖ homo ad vitam creatus non restituitur, si non ad similitudinem angelorum, in quibus nullum est peccatum, provehitur. Quod facere non potest nisi praecedente integra satisfactione, quam esse oportet, ut aliquid Deo detur, quod debitum non sit et superet omne, quod Deus non est. Peccare est Deum exhono¬rare, quod facere homo non deberet, etiam si cuncta, quae Deus non sunt, perire deberent. Utique ratio exigit et veritas immutabilis, ut, qui peccat, reddat Deo aliquid pro honore ablato maius quam sit hoc, pro quo illum exhonorare non debuit. Quod humana natura sola non habe¬bat nec sine satisfactione ad finem et regnum pervenire potuit. Hinc Dei bonitas et‖ dilectio, quae est tantae efficaciae, quod unit amans et amatum, in medio temporis, secundum aliquos in medio mundi, «dum medium silentium tenerent omnia», mediae creaturae, scilicet ho¬mini, ut sic unio communis omnium creatu¬rarum foret, Deum descendere fecit «propter nostram salutem», ut omnis creatura per unio¬nem Dei et hominis exaltaretur et in suum finem perveniret. Hic Christus Jesus, Verbum incar¬natum, latam sententiam mortis in se tulit, ut nos a morte «mortem nostram moriendo» alienaret. (Causa immolationis:) Et quia infinitum fuit delictum, macula infinita, contra Deum infini¬tum crimen laesae maiestatis commissum, erat iuxta praeceptum Levitici 9 necessarium, ut hic Christus pontifex maximus ‹accederet ad altare et immolaret› «hostiam puram» et placabilem, dignam, ut tanto facinori infinito satisfieret. Et non inveniebatur nisi una «hostia pura», scilicet Christus Jesus. Quare «se ipsum» pro nobis «ob¬tulit» et mortuus est, «quia voluit». Haec vult Augustinus IV De trinitate cap. 12 dicere: «Ipse unus verus mediator per sacrificium pacis nos reconcilians Deo, ut unum cum illo maneret, cui offerebatur», scilicet Patri, «unum in se face¬ret, pro quibus offerebat, unus ipse esset, qui offerebat». Et reliquit memoriale huius sui sacrificii in hoc sacramento, ut, quemadmodum ipse tulit origi¬nale peccatum, etc. Ita eximia caritas reliquit post se sacerdotes et hoc instituit sacramentum, ut et ipsi cum eodem corpore Christi et sacrificio pro peccatis populi actualibus offerrent, ut infra tangetur. Sic hoc sacrificium voluit nobis relin¬quere, quod et ipse in altare crucis pro nobis obtulit. Et quoniam ipse Christus sacerdos et sacrificium et ille, cui offerebatur, unum fuerunt, hinc, ut sacerdotes unum fierent in oblatione huius sacrificii, cum sacrificio reliquit sacramen¬tum in cibum, quia non est maior unio quam cibi et cibati. Hic autem cibus spiritualis conver¬tit in se cibatum. Audivit Augustinus: ‹Ego sum cibus grandium› etc. ‹Nec tu me mutabis in te, sicut cibum carnis tuae, sed ego te mutabo in me›. Et per hunc modum presbyteri[i] «dii» sunt per hanc mutationem et «filii excelsi». Haec inferius tangenda sunt in alia parte. PARS SECUNDA Thema sermonis exaratur a) De memoria passionis Christi Nunc hic de mysterio passionis et sacrificii elevemus mentem ad contemplandum. Audivimus, dilectissimi, quoniam primi pa¬rentes nostri «corrupti et abominabiles facti sunt» in iniquitatibus suis, et eapropter ‹non fuit, qui faceret bonum, usque ad hunc› Domi¬num nostrum Jesum Christum. In quo, quia deitas humanitatem per hypostaticam unionem in summo gradu exaltavit, et per consequens omnis creatura per hominem Deo unita, et unus creatus mundus ob unum Dei Filium incarnan¬dum per Verbum caro factum ad suum finem venit. Debuit humanitas deitati unita maximum etiam honorem Deo impendere. Et sic propter Deum Christus cum summa humilitate volun¬tarie se ipsum obtulit in ara crucis. Contemplare hic, ‖anima christiana, anima de gravi morte resuscitata, anima de misera servi¬tute sanguine Dei redempta, excita mentem tuam, memento resuscitationis, redemptionis et libertationis tuae, accipe doctrinam et‖ viam honorandi Deum! «Tollat» unusquisque «cru¬cem suam» sequendo hanc viam Christi, ut Christo uniatur. Nisi enim per hunc mediatorem quis ascenderit, ad finem suum non perveniet. «Qui» enim «se humiliat, exaltabitur» et, ‹qui vitam suam in hoc mundo custodire nititur, per¬det eam›. In hanc quidem viam non pervenitur nisi per caritatem perfectam, in qua ‹vivere et mori est› unus ‹Christus›. Huic ‹adhaerere bonum est et in eo ponere totam spem›. Ipse enim est ‹vita viventium, spes morientium, salus omnium in eum sperantium›. Non obliviscaris in aeternum, quod pro hereditate per te acqui¬renda in aeterna patria, quae est videre Christum Deum et hominem absque aenigmate «facie ad faciem», ipse Christus mortuus est. O, quanta fuit haec caritas, quae Deum de¬scendere fecit et hominem ascendere in unitatem suppositi! O, quanta haec caritas Dei et hominis, ut omnis mundanae tribulationis tristitias absque omni culpa <tolleret> et demum ‹a terra exalta¬tus› expansis in cruce manibus, ut ‹cuncta ad se traheret›, genere mortis turpissimo pontifex, «rex regum», verus animarum pastor suam ani¬mam et vitam pro ovibus offerret! O, Domine, «quam dulcia faucibus meis, super mel ori meo eloquia tua!» Dicis: «Si quis sitit» gratiam et caritatem, si ‹per ostium intrare› voluerit, si ‹quodcumque habere voluerit, petat et accipiet› affluenter. Ego sum fons indeficiens, «Ego sum ostium», «Ego sum via, veritas et vita». Fac, ut dulcedinem tuae acerbissimae passionis gustet anima mea! Domine, nonne tu es lumen luminum? ‹In tuo enim lumine tantum videbimus gloriae lu¬men›. ‹Quo modo obscuratus es› tu, «sol iusti¬tiae» et rutilans ‹aurum›, propter me! Domine, qui es «vita viventium», «quo modo mutatus est color optimus», factus «vermis, non homo», et «opprobrium hominum et abiectio plebis». Do¬mine, nonne tu es ipse verus Samaritanus, qui nostra vulnera sanas, et solus, quem tu sanas, sanus est? Quo modo factus es adeo despectus et infirmus, quod «a planta pedis usque ad verti¬cem nulla est sanitas»? O, dulcedo et pietas, cum te humanus intellec¬tus capere non possit, aperi mihi tuum latus, ut in te intrem! Cognosco, Domine, quod nullibi nisi ibi tutus, unde ‹fluxit sanguis et aqua›, me¬dicamenta, antidota et sacramenta humanae sal¬vationis. O, qui es «agnus immaculatus» ad victimam ductus, da mihi inflammato desiderio ad aram crucis accedere et ‹in sanguine agni meam stolam lavare›. Domine, «anima mea liquefacta est», dum recordor, quod tu dilectus in cruce dixisti: «Consummatum est» passionis mysterium. «Amore enim langueo», in te incipit ‹sitire anima mea› quam multipliciter etc. O, fundamentum omnis humilitatis, video, quod «non in comessationibus et ebrietatibus» est vita, sed ‹in cruce et induere crucifixum›. Quidquid enim alibi quaeritur, ibi solum inveni¬tur. Non enim angelicam sumpsisti naturam, quae corpore caret, ut omnibus creaturis per assumptam humanitatem praeberes auxilium. Tua humanitas est scala, per quam creatura in Deum ascendit. «Finiti ad infinitum nulla est proportio», sed tuae humanitatis ad creaturas est symbolica concordantia. Ad te igitur per tui amorem ascendimus et in te transformamur et sic per te, ut tua humanitas Deo unita est, uni¬mur. Et in te, caput nostrum, per nostrum ascen¬sum caritatis et tuum descensum unimur per tuam infinitam pietatem et gratiam. Sic Paulus ad Hebraeos ‹propter te et in te omnia esse› dicit, ‹nihil ex nobis quantum ex nobis›, quia de nihilo, ‹sed omnia per te›. Tibi, Deus, «data est potestas in caelo et in terra», quia Deus et homo et mortis victor. Quare, quantum per Adae cul¬pam cecidimus, tu, potentissime, potuisti restau¬rare. Ita quidem per tuam mortem «translati sumus ad vitam». Sic presbyter transsubstantiat panem in corpus tuum in altari. Magnitudinem poenae quis enumerare posset? Magis enim nobile et sensibile corpus tuum robustum plus passum est extrinsece, intrinsece spiritualiter compatiendo humanae naturae ge¬neraliter, matri tuae, sanctis, qui passuri sunt propter te, omnibus poenis humanis omnium hominum futurorum. Quia novisti et quia cunc¬tos aeque dilexisti, omnes poenas in te habuisti. ‖Et sicut mori voluisti, ita dolorosissima morte, tantum habens doloris quantum omnium homi¬num praeteritorum et futurorum mors.‖ Hic ascende ad multas poenas, quas ex scientia futu¬rorum de eo, quod novit multos damnandos non obstante passione sua et multas offensiones etiam Christianorum, haereses, sectas etc., guerras, tribulationes etc. «Quis dabit capiti meo aquas et oculis meis lacrimarum fontem», ut compatiar tibi, Christe, qui pro me mortuus es? Etc. b) De institutione sacramenti eucharistiae 46r «Hoc facite» etc. In institutione huius sacramenti eucharistiae, quod est «sacramentum bonae gratiae», ‖‹cari¬tatis divinae et nostrae – Deus maximam suam dilectionem in eo nobis ostendit et nostrum dilectionis affectum erga eum specialiter inflam¬mavit –›‖, dixit Christus: «Hoc facite» etc. Deus ‹Verbo incarnato, nostro principio repa¬rativo dedit virtutem et sapientiam sufficientissi¬mam› et secundum hoc «nobis contulit sacra¬menta. Ideo in largiendo medicamenta mor¬borum et charismata gratiarum non tantum insti¬tuit sacramentum, quod nos in esse gratiae gene¬raret, ut baptismum, et genitos augmentaret, ut confirmationem, verum etiam, quod genitos et augmentatos enutriret, ut sacramentum eucha¬ristiae. Propter quod ista sacramenta omnibus dantur, qui accedunt ad fidem. Quoniam autem nutrimentum nostrum quantum ad esse gratui¬tum attenditur in unoquoque fidelium per con¬servationem devotionis ad Deum, dilectionis ad proximum, delectationis intra se ipsum, et de¬votio ad Deum exercetur per sacrificii oblatio¬nem, dilectio ad proximum per unius sacramenti communionem, delectatio intra se ipsum per viatici refectionem, – hinc Christus principium reparativum nostrum dedit hoc sacramentum in sacrificium oblationis, sacramentum communio¬nis et viaticum refectionis». «Et quia principium reparativum sapientissi¬mum, ideo sacrificium, sacramentum et viaticum disposuit exhibere, secundum quod competit tempori gratiae revelatae, statui viae et capaci¬tati nostrae». «Et quia tempus revelatae gratiae requirit nunc puram et plenariam oblationem, et nulla est talis nisi illa, quae est in cruce oblata, scilicet corpus et sanguis Christi, ideo oportet in hoc sacramento non tantum significare, sed vera¬citer corpus Christi tamquam oblationem huic tempori debitam contineri. Similiter sacramen¬tum tempore gratiae non debet tantum commu¬nionem et dilectionem significare, sed inflam¬mare ad mutuam caritatem, et maxime unire membra unitati capitis, a quo per vim amoris diffusivam, unitivam et transformativam manat in nos dilectio mutua. Hinc in hoc sacramento continetur ⌈unum⌉ corpus Christi et caro imma¬culata ut se nobis diffundens et nos invicem uniens et in se transformans per ardentissimam caritatem, per quam se nobis obtulit et se nobis reddidit et nobiscum usque in finem mundi exsistit». c) De sacramenti eucharistiae confectione et eius quattuor causis «De hoc quidem sacramento», ut ait doctor devotus, «haec tenenda sunt, quod in hoc sacramento verum corpus et verus sanguis Christi non tantum significatur, sed etiam veraciter con¬tinetur sub duplici specie, scilicet panis et vini, tamquam sub uno, non duplici sacramento. Hoc est autem post consecrationem sacerdotalem, quae fit in prolatione vocalis formae a Domino institutae super panem, scilicet: “Hoc est cor¬pus”, et super vinum: “Hic est calix” etc. Quibus verbis cum intentione conficiendi per sacerdotem prolatis transsubstantiatur utrumque elementum, scilicet secundum substantiam in corpus et sanguinem Christi Jesu, remanentibus speciebus sensibilibus, in quarum utraque con¬tinetur totaliter, non circumscriptibiliter, sed sacramentaliter totus Christus. In quibus nobis proponitur ut cibus, quem qui digne accipit, non solum sacramentaliter, verum etiam per fidem et caritatem spiritualiter manducando, corpori Christi mystico magis incorporatur et in se ipso reficitur et purgatur. Qui vero “indigne” accedit, “iudicium sibi manducat et bibit non diiudicans corpus” Christi». Ideo autem in specie panis et vini, «quia sta¬tui viae non competit Christum aperte videre propter velamen aenigmatis et meritum fidei, nec convenit Christi carnem dentibus attractare propter horrorem crudelitatis et immortalitatem ipsius corporis» ‖post resurrectionem‖, «ideo necesse fuit corpus Christi tradi velatum sacra¬tissimis symbolis et similitudinibus congruis et expressivis. Et nihil» congruosius «ad significa¬tionem unitatis corporis Christi» pane triticeo ex multis «mundissimis granis» et vino ex uvis et «acinis. Ideo sub hiis speciebus magis quam sub aliis debuit exhiberi». Unde secundum sanctum Cyprianum in quadam epistula Christus est «granum fru¬menti», quod «in terram missum multum fruc¬tum fecit». Panis autem ex multis granis per se non conficitur, sed ex farina et aqua. Aqua autem populum significat, ut ait Johannes in Apoca¬lypsi: «aquae multae populi multi». Hinc unio capitis veri grani et aquae in unitatem panis triticei est materia sacramenti. Eapropter etiam aqua ad vinum calici apponitur, quia Christus «vitis vera» voluit nos sibi uniri per hoc sacra¬mentum. Hinc Dei «sapientia posuit» panem «et miscuit vinum». Haec autem refectio vitalis est, quia «refectio spiritus est verbum vitae. Sic refectio spiritualis in carne est Verbum incarnatum, scilicet caro Verbi, quae cibus communis est et salutaris; quae licet sit una, omnes tamen sanantur per ipsam. Quia ergo non est dare alium cibum spiritualem communem et salutiferum nisi cor¬pus Christi verum, ideo veraciter oportet ipsum in hoc sacramento esse exigente hoc perfectione sacrificii, sacramenti unitivi et viatici refectivi, quae debent esse tempore novi testamenti et gratiae revelatae et veritatis Christi». Et «quia corpus Christi» verum «non potest dividi in partes, ideo est ibi corpus, anima et Deus utrobique unum et simplicissimum sacra¬mentum, et totum corpus est ita sub tota specie sicut sub qualibet eius parte, sive sit integra sive divisa. Et per hoc non est ibi circumscriptum, ut occupans locum, ut habens situm, ut percepti¬bile per aliquem sensum corporeum humanum, sed omnem latens sensum, ut fides habeat locum et meritum. Et propter hoc, ut non deprehen¬datur, accidentia habent omnem operationem, quam etiam habebant prius, licet sint praeter subiectum, quamdiu habent intra se corpus Christi; quod quidem est, quamdiu durant in suis proprietatibus naturalibus et sunt idoneae ad cibandum». Necessaria itaque ad hoc sacramentum ‹sunt quattuor: quod consecrans sit sacerdos, quod debita sit materia, scilicet panis et vinum; tertio requiritur intentio consecrantis, quarto forma verborum. Intentio semper specialis vel genera¬lis requiritur, non semper attentio, quae, si non est ex incuria vel neglegentia, peccat consecrans; secus, si ex infirmitate. Etiam non solum intentio consecrantis, sed etiam instituentis; quare omnes panes in foro presbyter non transsubstantiaret proferendo verba cum intentione. Licet posset tot hostias consecrare, quod toti mundo suffice¬rent, non tamen cum ludibrio vel stultitia inten¬tio instituentis fuit hoc debere posse. In forma verborum dictio “enim” non debet dimitti, quia est de forma debita, licet non necessaria›. ‹Sic materia necessaria est panis triticeus et vinum, debita est panis triticeus non fermen¬tatus et vinum cum aqua mixtum, quia illis usus est instituens. Christus etiam sine fermento pec¬cati; et aqua, quae ecclesiam significat, vino, id est Christo, per caritatem iungitur. Vinci tamen debet aqua a vino, alioquin impeditur conse¬cratio, quia, cum ad Christum convertimur, nos in ipsum mutamur, et non e converso›. ‹In sacramento eucharistiae species panis et vini sunt sacramentum tantum, corpus Christi mysticum: res tantum, corpus Christi verum: res et sacramentum, res primi et sacramentum secundi›. 46v Figurae sacramenti: ‹In oblatione Melchi¬sedech secundum formam exteriorem et refec¬tionem, quae refectio ibi praecessit in figura, sicut in re est in hoc sacramento. Item, in manna, ubi significabatur effectus gratiae. Item, in agno paschali, qui significabat liberationem a servitute Aegyptiaca, sicut hoc sacramentum liberationem a diabolo›. «Item, in multis sacrificiis, de quibus in Levi¬tico habetur, in quibus significabatur oblatio passionis Christi; ubi fuit hostia quoad recon¬ciliationem et victima quoad satisfactionem pro peccatis nostris et holocaustum quoad totius corporis sui laesionem». De his longum foret cuncta explicare, sed videatur Guilelmus Parisiensis De fide et legibus. «Figura sanguinis Christi fuit vinum ad desig¬nandum refectionem – Canticum: “Introduxit me rex” etc. –, aqua ablutionem – “Vidi aquam egredientem” –, sanguis ad signandum redemp¬tionem – Ad Hebraeos 4: “Sine sanguinis effu¬sione non fit remissio”». ‹Ex hiis apparet dignitas sacramenti, quia a Christo institutum, in lege et ante legem prae¬figuratum, a prophetis praenuntiatum: “Panem angelorum manducavit homo” etc., ab apostolis observatum: “Convenientibus vobis in unum” etc. Maxima autem excellentia sacramenti est, quia ibi est Deus, qui cuncta excellit, ibi anima, quae cunctas animas antecellit, ibi corpus cor¬pora omnia antecedens. In Christo enim nobi¬lissimum in caelo et in terra unita sunt›. ORATIO De mirabilibus sacramenti eucharistiae Nunc iam elevetur mens nostra ad huius sacratissimi sacramenti mirandas suavitates ali¬quantulum ruminandum. Dicamus: O, Domine, quanta est dulcedo tuae boni¬tatis, qui vis, ut in esu vitae mortem tuam coti¬die annuntiemus! Quid plus dare potuisti homi¬ni mortuo per esum quam vitam per esum? O, vitae alimentum cruci affixum, quis hoc do¬num largissimum menti capere potest, ut tu altissimus, piissimus, nobilissimus te ipsum in alimentum praestas! Hoc est ‹omnem plenitu¬dinem largitatis et dilectionis modum excedere, ubi donatum idem est cum datore›. Quae est ‹alia natio tam grandis, quae ita deos suos habeat approximantes sibi, sicut tu verus Deus ades nobis›, sub alia quidem forma in propria sub¬stantia? O, «cibus, qui vere nutrit, reficit summe¬que impinguat, non carnem, sed animam, non ventrem, sed mentem». «O, memoriale nobilissimum intimis commen¬dandum praecordiis, firmiter animo alligandum et diligenter in cordis servandum utero!» «In qua quidem commemoratione assunt nobis sua¬vitates, gaudium et lacrimae. Lacrimemur devo¬te gaudentes! Nam cor ingenti perfusum gaudio dulces per oculos stillat guttas». Cum me, Domine, ad tam altam consideratio¬nem elevo, cognosco lumen mei intellectus nihil posse, sed tu es, qui solus cuncta potes. Curiosi de causis quaerunt et rationibus et signis, ego per fidem ad te accedo. Quid mirum, quod in tam subita prolatione verborum transsubstantiatio fit? Nonne subito ex calore semen quoddam in viva animalia, quae bombyces vocantur, vertitur? Nonne ser¬pens verbis incantatur et obturat aures, ut non audiat vocem incantantium, ne auditis verbis necessario compareat? Nonne tu, Deus, unico verbo omnia fecisti? «Dixit et facta sunt». Nonne uxor Lot ex visione versa est in lapidem seu statuam salis? Nonne fontes certi ligna in lapides et ferrum in cuprum mutant? Quis miraretur de tua potentia? Nonne stomachus noster in suam naturam carnem et sanguinem, panem et vinum mutat? Nonne vitrificator de cinere silicis pul¬chrum vitrum educit? Nonne ex percussione pyritis lapidis subito ignis emanat? Quid de hoc mirandum est, quod tu, Deus et homo, non contractatus cum tota quantitate, qua pependisti in cruce, sis in sacramento? Nonne ciconia etc.? Nonne oculus aviculae montem maximum <videt> etc.? Nonne in modico grano sinapis est maxima virtus et magna arbor in potentia etc.? Nonne Elisaeus vir magnus super puerum mortuum posuit singula membra supra singula (Reg. 4)? Quid de hoc mirandum, quod species super naturam sunt sine subiecto? Nonne adamas etc.? Figura, quod sacramentum velatum nobis sub speciebus dari deberet, fuit de Jacob sub Esau specie, ubi Isaac deceptus. Sic sensus deci¬piuntur omnes, visus, gustus, tactus etc. Sed non in auditu fallebatur Isaac, quia vocem, quae de interioribus venit, novit. Sic fides non fallitur. Quid, mi Deus, de hoc mirandum, quod sacramentaliter corpus et sanguis sunt in diver¬sis locis integraliter? Nonne unus sermo a me prolatus integraliter a pluribus aeque perfecte auditur et intellegitur? Scio enim, quod ‹Deo convenit ubique esse›, homini ‹in uno loco tan¬tum›. Quid mirum, si Deo et homini medio modo, non ubique et non in uno loco tantum, sed ‹in pluribus?› Nonne una definitio speciei pluribus individuis aeque convenit? Nonne Verbum totum ab aeterno et in aeternum apud Patrem etiam totum descendit in uterum virgi¬nis? Et totus unus utrobique ‹venit in carnem, ut eum manducarent homines, manebat integer apud Patrem, ut pasceret angelos?› Nec minus miror, quod totus sub qualibet parte hostiae, dum dividitur. Sicut enim in mul¬tis locis indivise totaliter est, ita sub qualibet parte hostiae unus totus Christus est. Nonne in speculo est simile, quod capit figuram unam et, si frangitur, fragmenta similiter totam capiunt? Nonne in homogeneis quaelibet pars, puta aquae, est aqua ita sicut tota? Nonne, qui plus collegit de manna, quod pluit in deserto, non plus quam alius habuit, et qui minus, non minus habuit? Nonne anima in parvo homine est ita magna sicut in magno, et est ‹tota in toto et qualibet eius parte›? Mirandum minus est, quod licet cottidie man¬ducetur, non tamen minuitur, quia ‹glorificatum incorruptibile post resurrectionem non corrum¬pitur›, quia non convertitur in naturam aliti, sed sumens spiritualiter in ipsum vertitur per men¬tis excessum et amorem. Nonne, si multa lumina ab una candela accenduntur, lumen candelae tamen non minuitur? ‖Potius de hoc miran¬dum, quod per non esum minuitur corpus Christi mysticum, id est ecclesia cum capite sponso Christo. Per dignum esum homo efficitur huius corporis membrum, et sic per esum maio¬ratur – <I ad> Cor. 6: «Nescitis, quia corpora vestra sunt membra Christi?» Hinc non digne manducans augmentat ‹corpus mysticum dia¬boli› –, sicut scientia distributa suscipit incre¬mentum; Eph. 4: «Crescamus in illo per omnia, qui est caput nostrum, Christus»‖. Nonne de fonte cottidie aqua fluit et tamen non minuitur? Quid mirum de fonte Salvatoris? Quid de hoc mirandum, quod sacramentum aliis prodest ad salutem, aliis nocet ad iudicium? Nonne ex eodem flore apis mel et aranea vene¬num sugit, et una est unius medicina et alterius mors? Nonne idem sol dissolvit glaciem et congelat lutum? De nullo, Domine, dubito. Da, ut vitam, quam promisisti, assequar per hoc sacramentum. O, Domine, si ista vita, quae est in concordantia animae et corporis, plena miseriis prope mor¬tem, subitanea et nulla comparatione ad aeviter¬nitatem sequentem, diligitur, quanto magis in te esse, qui es aeterna vita! O, digne ad hoc sacra¬mentum accedentes, quia de fonte vitae hauri¬unt. Vae, indigne, quia de fonte vitae mortem bibunt! Video, Domine, quia haec misera vita plena fletibus cum sua laetitia, divitiis et voluptatibus omnes homines decipit. Cum cogito te perdere, vitam aeternam, propter habere caducam tran¬sitoriam, totus ingemisco et tremo. Haec vita ad tuam est ordinata. Qui hac abutitur, ad te non venit. O, quae est ista fallacia, quod maior pars hominum tibi ficte servit! Periit veritas et est suffocata per falsitatem. O, sacerdos, cogita de tua vita, cogita de tua potentia, cogita de verbis et operibus, cogita de nobilitate officii etc.!